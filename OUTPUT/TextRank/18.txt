CHICAGO – Na celém Západě ohrožují klesající standardy vědecké výuky budoucí prosperitu.
Už od poloviny devatenáctého století je vliv a růst Západu závislý na technických inovacích a vědecké odvaze.
Dnes však Západ čelí vážné konkurenci ze strany pozvedávajících se asijských států, kde výuka matematiky a dalších vědeckých oborů vzkvétá.
Obecně vzato je konkurence ve vědě a technice požehnáním – čím rozvinutější určitý stát je, tím lepším je zákazníkem.
Spolupráce a výměna lidí navíc přispívá k ziskovosti firem a vyšší životní úrovni.
Musíme si však uvědomit, že klesající úroveň vzdělávání nakonec postihne hospodářský růst.
Západ a zejména Spojené státy už takový okamžik prozření zažily, když SSSR vypustil v roce 1957 na oběžnou dráhu Sputnik.
Takzvaný „sputnikový šok“ přesvědčil Ameriku i celý Západ o potřebě radikální reformy vědeckého vzdělávání, především pak náboru, školení a udržení učitelů.
Jedna z reforem, které si dnes žádají prioritu, se týká středoškolské výuky přírodních věd.
Matematika jako základ veškeré vědy se opírá o svůj výstižný jazyk a logické uspořádání.
Fyzika coby obor, jenž byl kdysi na matematice nejvíce závislý, poskytuje vědomosti o struktuře atomů a využívání matematiky ve fyzice se dnes rozšířilo i na chemii a biologii.
V podstatě všechny chemické jevy nacházejí vysvětlení v kvantovém atomu, zatímco chemie a fyzika tvoří základ molekulární biologie, která po objevu DNA v 50. letech dominuje celé moderní biologii.
Všechny ostatní vědy – geologie, astronomie, neurověda, oceánografie a myriády návazných oborů – jsou založeny na vzájemně se překrývající kombinaci biologie, chemie a fyziky.
Přesto dnes drtivá většina středních škol zahajuje výuku přírodních věd biologií.
Ve Spojených státech obvykle platí požadavek tříletého studia přírodních věd a většina amerických studentů dnes tyto vědy studuje v pořadí: biologie, chemie, fyzika.
Toto pořadí výuky bylo stanoveno v roce 1893.
Domnívám se, že je zastaralé a z pedagogického hlediska katastrofální a že nebere v potaz úžasné vědecké pokroky ve dvacátém století.
Ostatní průmyslové státy učí zmíněné předměty v různém pořadí, ale uniká jim zásadní návaznost posloupnosti F-Ch-Bi.
Výuka přírodních věd by neměla začínat biologií, nýbrž fyzikou.
Při studiu fyziky se studenti současně učí algebru a motivuje je vědomí síly matematiky.
Fyzika navíc začíná každodenními jevy, které vyžadují jen málo nových pojmů (na rozdíl od konvenční biologie pro deváté třídy): pohyb, rychlost, zrychlení, padající předměty, pochopení gravitace jako síly a několik nových termínů, např. hmotnost, hybnost a energie, ovšem s přesnou definicí.
Fyzika pro deváté třídy na rozdíl od biologie pro stejný ročník ilustruje obrovský dosah přírodních zákonů a navíc lze na této úrovni učit sílu rovnice, která dokáže popsat celou řadu různých jevů.
Školní pokusy využívají jednoduchých laboratorních pomůcek – nakloněných rovin, kladek, pružin, obyčejných kyvadel –, avšak zákonitosti, které odhalují, mají platnost v reálném světě.
Pád závaží (nebo jablka!) lze dát do souvislosti s obíháním Měsíce kolem Země, a dokonce i se strukturou galaxií obsahující miliardy slunečních soustav.
V pohodlném prostředí učeben můžeme zkoumat tytéž síly, které pohybují atomy a planetami.
Poslední měsíc nebo i delší dobu se fyzika pro deváté třídy začíná věnovat atomům, jež jsou pouhým okem neviditelné, ale jejich existenci potvrzují silné nepřímé důkazy.
Zde fyzika zavádí velikostní měřítko od atomů po galaxie, časové měřítko od nanosekund po staletí, i měřítko energie od elektronvoltů po megajouly.
Tyto řády velikosti věcí vyžadují příměry a opakování, avšak zároveň slouží jako klíčové koncepty našeho světa, zejména v kosmologii a evoluční biologii.
Chemie pro desáté třídy navazuje na fyziku pro třídy deváté, když prohlubuje a obohacuje chápání studentů, avšak fyzika pro deváté třídy se obejde bez jakýchkoliv základních chemických či biologických principů.
Kvalitativní aplikace fyziky na chemii a biologii naopak zvyšuje zájem a zdůrazňuje vzájemnou provázanost.
Chemie je do značné míry studiem molekul, a když jsou tyto molekuly složité, dochází u nich k tajemnému přechodu na život a biologii.
Ve všech fázích vědecké výuky je nutné klást základní otázky.
Jak něco funguje?
Jak to víme?
Jaké jsou obecně platné zákony?
Nebyl to fyzik, nýbrž biolog Julius Meyer, kdo na základě studia biologických energetických procesů poprvé formuloval zákon zachování energie.
Chemik Dalton jako první předložil důkaz existence atomů a konstruktér Sadi Carnot poprvé dokázal druhý zákon termodynamiky.
Z pořadí fyzika-chemie-biologie vyplývá, že nepřetržitý společný profesní vývoj učitelů je stále nezbytností.
Učitelé (včetně matematiků) by se měli pravidelně setkávat, aby koordinovali vývoj probírané látky i její provázanost a zařazovali do ní příklady, které dokládají, jak věda funguje.
Učitelé potřebují čas, aby spolu mohli mluvit.
Znám více než tisíc středních škol, které zavedly pořadí výuky F-Ch-Bi.
Panuje v nich téměř všeobecná spokojenost, neboť studenti začínají chápat celkový obrázek.
Dobrovolné přírodovědné předměty nabírají na popularitě.
A protože se toto pořadí týká všech studentů, do budoucna si uchovají v paměti názorné příklady a také – což je nejdůležitější – vědecký způsob uvažování.
Neexistuje jediné pracovní místo, jediná profese či občanská aktivita, která z takového typu výuky nebude těžit.
Abychom však obnovili vitalitu vědy, musíme se zaměřit na celý vzdělávací systém: na učitele od mateřské po střední školu, na státní i celonárodní standardy, na produktivní hodnocení, které prospěje výuce, na výukové materiály a technologie i na pokroky v neurovědě, kognitivní psychologii, vývojové biologii a výživě.
Vedoucí role v tomto obrovském převratném úsilí se pravděpodobně budou muset ujmout vizionářští šéfové firem, jejichž zisky jsou závislé na vzdělání a racionalitě.
