<?xml version="1.0" encoding="UTF-8"?>

<cluster cid="Malaria" lang="Czech">

<document did="malaria2" url="http://www.project-syndicate.org/commentary/feachem1/Czech">

<s sid="1">﻿Jak vymýtit malárii</s>

<s sid="2">Richard Feachem</s>

<s sid="3">2008-09-24</s>

<s sid="4">SAN FRANCISCO – Loni na podzim otřásli Bill a Melinda Gatesovi celosvětovou zdravotnickou komunitou, když oznámili smělý plán vymýtit lidskou malárii ze zemského povrchu.</s>

<s sid="5">Nic menšího nebude stačit, naléhali.</s>

<s sid="6">Okamžitě se rozhořela vzrušená debata, kdy někteří zkušení praktici zpochybňovali uskutečnitelnost takového cíle.</s>

<s sid="7" annotators="A">Tito skeptici přitom poukazovali na první Program globálního vymýcení z 50. let, což bylo ambiciózní úsilí vymýtit malárii z mnoha koutů světa (Afrika nebyla do programu zařazena).</s>

<s sid="8" annotators="A C">Navzdory počátečnímu pokroku programy vymýcení ztroskotaly, když dárci, vlády i obyvatelé začali být unavení a upřeli pozornost jinam, čímž umožnili opětovné rozšíření malárie do ničivých proporcí.</s>

<s sid="9">Nikdo nenavrhuje návrat k neúspěšným strategiím prvního programu vymýcení.</s>

<s sid="10" annotators="A">Nadace Gatesových rozumně začala zprostředkovávat konzultace s čelními vědci o urychlení vývoje účinných nových nástrojů a již financuje vývoj vakcíny, nových léků i diagnostiky.</s>

<s sid="11">Program Partnerství v boji proti malárii zároveň nedávno odstartoval dlouhodobý Globální podnikatelský plán, který má sjednotit kroky organizací bojujících proti malárii a podnítit další investice.</s>

<s sid="12" annotators="D">Všichni se shodují, že potrvá několik desetiletí, než se tuto chorobu podaří vymýtit.</s>

<s sid="13" annotators="C D">Úplné vymýcení tedy není na obzoru a budou k němu zapotřebí nové nástroje, ale i se současnými zbraněmi lze v nejbližším období mnohého dosáhnout.</s>

<s sid="14" annotators="A B C D">Úspěšné rozšíření přístupu k impregnovaným síťovým lůžkům a snížení výskytu malárie v zemích, jako jsou Etiopie a Rwanda, vyvolává naději, že tuto nemoc lze po celém světě dramaticky omezit a v některých oblastech ji zcela eliminovat.</s>

<s sid="15" annotators="B">Máme-li této příležitosti využít, musíme rychle vyvinout a realizovat zdravou strategii.</s>

<s sid="16">V nedávném článku v britském vědeckém časopise Lancet jsem spolu s Oliverem Sabotem takovou strategii navrhl.</s>

<s sid="17" annotators="A B C D">Přístup je jednoduchý: dvojnásobné úsilí o rychlé snížení počtu infekcí a úmrtí v „srdci“ výskytu malárie (tj. rovníkové Africe a hrstce dalších oblastí po celém světě) by měla doprovázet kampaň za vytlačení nemoci ze současné úrovně.</s>

<s sid="18" annotators="C">Malárie má své přirozené hranice determinované zeměpisnou šířkou, nadmořskou výškou a v některých případech i lidskými zásahy.</s>

<s sid="19" annotators="A B C">Země na okraji této zóny obvykle těží z řady faktorů umožňujících úplnou eliminaci malárie, například sníženého přenosu nemoci, kvalitnějšího zdravotnictví a relativního národního bohatství.</s>

<s sid="20">Ze všeho nejdůležitější však je, že tyto země nejsou malárií obklopeny.</s>

<s sid="21" annotators="B C">Jakmile úspěšně malárii eliminují, vytvoří novou bezmalarickou kotvu, jež umožní jejich sousedům, kteří mezitím přijímají agresivní opatření za účelem kontroly nemoci, zahájit vlastní kampaň za vymýcení.</s>

<s sid="22">Tímto způsobem bude malárie doslova vytlačena ze současných hranic.</s>

<s sid="23">Tato strategie se už začala objevovat organicky, bez podnětů globálního společenství.</s>

<s sid="24">V Tichém oceánu již Vanuatu a Šalomounovy ostrovy, které tvoří nejjihovýchodnější okraj endemické zóny malárie, zahájily s podporou australské vlády kampaň za vymýcení této nemoci.</s>

<s sid="25" annotators="C">Na druhém konci zeměkoule si pak Jihoafrické rozvojové společenství dalo za cíl vymýtit do roku 2015 malárii z nejjižněji položených členských států: Botswany, Namibie, Jihoafrické republiky a Svazijska.</s>

<s sid="26">Za tímto účelem vede aktivní diskuse se severními sousedy a rozvíjí nápaditou přeshraniční spolupráci, při které staví na modelu vysoce úspěšného partnerství mezi Mosambikem, Jihoafrickou republikou a Svazijskem.</s>

<s sid="27">Dalšími okrajovými oblastmi výskytu malárie, kde probíhají snahy o její vymýcení, jsou Čína, Filipíny a Střední Amerika.</s>

<s sid="28" annotators="A C D">Na malárii umírá každý rok více než milion lidí, většinou dětí.</s>

<s sid="29">Přesto lze této nemoci předcházet a léčit ji.</s>

<s sid="30">Úkol eliminovat malárii zemi od země a nakonec dosáhnout jejího celosvětového vymýcení se právě plní.</s>

<s sid="31">Tentokrát nesmíme polevit, dokud ho nedokončíme.</s>

</document>

<document did="malaria4" url="http://www.project-syndicate.org/commentary/lomborg10/Czech">

<s sid="1">﻿Koncerty Live Earth, hluché k realitě</s>

<s sid="2">Bjørn Lomborg</s>

<s sid="3">2007-07-02</s>

<s sid="4" annotators="B">Organizátoři koncertů Live Earth, plánovaných na tuto sobotu, doufají, že celý svět uslyší naprosto zřetelné poselství: změna klimatu je nejvážnější hrozba, jíž planeta čelí.</s>

<s sid="5">Live Earth, událost plánovaná bývalým viceprezidentem USA Alem Gorem, bude největší a nejmasověji prodanou show aktivismu celebrit v dějinách.</s>

<s sid="6" annotators="C">Dělat z globálního oteplování nejvyšší světovou prioritu ovšem znamená, že ostatní závažné problémy odsuneme na nižší příčky našeho seznamu úkolů.</s>

<s sid="7">Někteří klimatičtí aktivisté to dokonce přiznávají: australský spisovatel Tim Flannery v nedávném interview řekl, že změna klimatu je „jediná záležitost, která by nás v příštím desetiletí měla trápit.“</s>

<s sid="8" annotators="B C">Povězte tohle čtyřem milionům lidí, již umírají hlady, třem milionům obětí HIV/AIDS anebo miliardám lidí bez přístupu k čisté pitné vodě.</s>

<s sid="9" annotators="D">Člověkem vyvolaná změna klimatu si zaslouží pozornost – a díky Goreovi, Flannerymu a dalším ji má.</s>

<s sid="10">Ještě než zazní první tón „osvětových“ koncertů, většina vyspělého světa už je přesvědčena, že globální oteplování je největší problém planety.</s>

<s sid="11">Svět však stojí před mnoha dalšími obrovskými výzvami.</s>

<s sid="12">Ať se nám to líbí nebo ne, máme omezené množství peněz i omezenou schopnost soustředění na globální otázky.</s>

<s sid="13">Měli bychom se zaměřit na dosažení toho nejlepšího pro co nejvíc lidí.</s>

<s sid="14" annotators="B">Projekt nazvaný Kodaňský konsenzus spojil špičkové myslitele, včetně čtyř ekonomů ověnčených Nobelovou cenou, aby zvážili, co lze dokázat s investicemi ve výši 50 miliard USD vyčleněnými na „zajištění dobra“ pro planetu.</s>

<s sid="15" annotators="B D">Přezkoumali nejkvalitnější dostupné výzkumy a usoudili, že projekty vyžadující relativně nízké investice – opatření výživných látek pro ty, kdo trpí podvýživou, poskytnutí více prostředků na prevenci HIV/AIDS, vyvinutí řádného úsilí o zajištění pitné vody všem, komu schází – by bylo mnohem prospěšnější než miliardy dolarů, které můžeme utratit za snižování emisí uhlíku v boji proti změně klimatu.</s>

<s sid="16">Aktivisté zasazující se o snižování uhlíkových emisí tvrdí, že zaměření se výhradně na změnu klimatu bude mít mnoho přínosů.</s>

<s sid="17" annotators="A C D">Poukazují například na to, že počet úmrtí způsobených malárií se bude zvyšovat společně s teplotami, protože potenciálně životu nebezpečným komárům se daří v teplejších oblastech.</s>

<s sid="18">V tom mají pravdu.</s>

<s sid="19" annotators="C">Ale není to tak jednoduché jako plakátový slogan „Bojuj proti změně klimatu a zažehnej malárii.“</s>

<s sid="20">Pokud by koncerty Live Earth nějak inspirovaly Ameriku a Austrálii k podpisu Kjótského protokolu, teploty by rostly nepatrně méně.</s>

<s sid="21" annotators="C">Počet lidí ohrožených malárií by se do roku 2085 snížil asi o 0,2%.</s>

<s sid="22">Výdaje na Kjótský protokol by přesto činily ohromujících 180 miliard dolarů ročně.</s>

<s sid="23">Jinými slovy, zastánci boje proti změně klimatu jsou přesvědčeni, že máme ročně vynaložit 180 miliard dolarů na záchranu 1000 životů.</s>

<s sid="24">Za mnohem méně peněz bychom mohli každoročně zachránit 850 tisíc životů.</s>

<s sid="25" annotators="A B C D">Víme, že distribuce moskytiér a programy prevence malárie by mohly do roku 2015 snížit výskyt malárie na polovinu za asi 3 miliardy dolarů ročně – tedy za méně než 2% nákladů na Kjóto.</s>

<s sid="26">Volba je neúprosná.</s>

<s sid="27">Někteří lidé řeknou, že skutečný problém tkví v tom, že Kjótský protokol není dost přísný.</s>

<s sid="28" annotators="D">Jak ale poukazuji ve své připravované knize Cool It, i kdybychom teď hned dokázali globální oteplování zastavit – což možné není –, mohli bychom počet infekcí malárií snížit jen o 3,2% do roku 2085.</s>

<s sid="29">Neměli bychom mít větší starost o 100% nakažených teď, jimž můžeme pomoci mnohem lépe, levněji a s mnohem větší účinností?</s>

<s sid="30">Když se díváme na důkazy, zjišťujeme znovu a znovu, že nejlepší řešení největších světových problémů nejsou ta, o nichž je nejvíc slyšet.</s>

<s sid="31" annotators="D">Mohli bychom například zachránit mnohem víc lidí při mimořádných povětrnostních událostech, kdybychom trvali na normách výstavby budov odolávajících hurikánům, než když za svůj vezmeme cíl 90% snížení uhlíkových emisí do roku 2050, prosazovaný akcí Live Earth.</s>

<s sid="32">Bylo by to snazší, mnohem méně nákladné a nakonec výrazně prospěšnější.</s>

<s sid="33" annotators="B">Vskutku, experti Kodaňského konsenzu zjistili, že za každý dolar vložený do bitvy proti změně klimatu v kjótském stylu bychom v mnoha jiných oblastech mohli být až 120krát prospěšnější.</s>

<s sid="34">Zaslouží si úctu, že se organizátoři Live Earth tolik obávají o vzdálenou budoucnost, ale člověk se musí podivovat, proč je tak málo zájmu o mnohem horší současnost.</s>

<s sid="35">Nechci nikoho odradit od znepokojení nad změnou klimatu, jen chci povzbudit smysl pro perspektivu.</s>

<s sid="36" annotators="C D">Existuje široké pole prospěných věcí, které můžeme vykonat prostřednictvím praktických a finančně dostupných přístupů, jako je osvěta o HIV/AIDS, prevence malárie a zajištění výživných látek či vody.</s>

<s sid="37">Toto je poselství, které bych chtěl, aby zaznělo: měli bychom se zaměřit nejprve na nejlepší nápady.</s>

<s sid="38">Právě to však tuto sobotu bohužel neuslyšíme.</s>

</document>

<document did="malaria9" url="http://www.project-syndicate.org/commentary/lomborg54/Czech">

<s sid="1">﻿Nepochopené oběti globálního oteplování</s>

<s sid="2">Bjørn Lomborg</s>

<s sid="3">2009-11-12</s>

<s sid="4">BAMAKO, MALI – Mediální organizace z bohatých zemí pravidelně vysílají reportéry, aby hledali „oběti globálního oteplování“.</s>

<s sid="5">V depeších z pacifických ostrovů, Bangladéše či Etiopie novináři varují před blížící se pohromou.</s>

<s sid="6" annotators="B">Globální oteplování je nejděsivější hrozba, jíž tyto regiony čelí, slyšíme.</s>

<s sid="7">Řešit jej je nezbytné.</s>

<s sid="8">Zřídkakdy se ale dozvíme něco o tom, co říkají místní, údajně ohrožení lidé.</s>

<s sid="9">Tito lidé nejsou němí; jen nevěnujeme pozornost tomu, co říkají.</s>

<s sid="10" annotators="B">Centrum Kodaňského konsenzu se vydalo do míst ohrožených globálním oteplováním, aby se tamních lidí dotazovalo na jejich obavy a naděje.</s>

<s sid="11" annotators="B">Ve středoetiopském Moju se naši výzkumníci setkali s Tadesem Denkuem, 68letým bývalým vojákem bez pravidelného příjmu.</s>

<s sid="12">„Nikdy nevím, kdy si budu moci koupit něco k jídlu,“ řekl jim.</s>

<s sid="13">„Vím jen, že mnoho strádám.</s>

<s sid="14">Tohle není slušný život.“</s>

<s sid="15">Tadese o globálním oteplování nikdy neslyšel.</s>

<s sid="16">Když se mu věc vysvětlí, kroutí hlavou.</s>

<s sid="17" annotators="B">Má bezprostřednější tužby: „V prvé řadě potřebuju jídlo a pak práci.“</s>

<s sid="18">Tadese právě trpí malárií, která u něj letos propukla už podruhé.</s>

<s sid="19">Kolikrát chorobou onemocněl celkem, už ani nedokáže spočítat.</s>

<s sid="20">Náš výzkumník jej doprovází na bezplatnou kliniku.</s>

<s sid="21">Elektřina nefunguje.</s>

<s sid="22" annotators="C">Lékař přiznává, že většina pacientů se vrací domů bez vyšetření a bez léčby: klinice došla léčiva.</s>

<s sid="23" annotators="A B">Hrozba rozšíření malárie se využívá jako argument pro drastické omezování uhlíkových emisí.</s>

<s sid="24" annotators="A">Teplejší a vlhčí počasí zlepší podmínky pro malarického parazita.</s>

<s sid="25" annotators="A C D">Většina odhadů poukazuje, že do roku 2100 globální oteplování o 3 % rozšíří řady obyvatel planety ohrožených infekcí malárie.</s>

<s sid="26" annotators="A B">Podle výzkumu Richarda Tola pro Centrum Kodaňského konsenzu by nejúčinnější celosvětová omezení emisí uhlíku – navržená tak, aby udržela přírůstky teplot pod dvěma stupni Celsia – vyšla do roku 2100 na 40 bilionů dolarů ročně.</s>

<s sid="27" annotators="A">Podle nejpříznivějšího scénáře by tyto výdaje snížily rozsah ohrožené populace o 3 %.</s>

<s sid="28" annotators="A B C D">Oproti tomu vynaložením tří miliard dolarů za moskytiéry, ekologicky šetrné interiérové spreje DDT a subvence do účinných nových kombinovaných terapií by se celkový počet nakažených mohl během jediné dekády snížit na polovinu.</s>

<s sid="29" annotators="A B">Za peníze, které jsou potřebné k záchraně jediného života skrze uhlíkové škrty, dokážou důmyslnější politiky zachránit 78 tisíc životů.</s>

<s sid="30" annotators="D">Samozřejmě, malárie není zdaleka jediným důvodem, proč nás globální oteplování trápí.</s>

<s sid="31" annotators="B">Dvacet kilometrů od Moja se náš badatel setkal s Desi Korichovou a jejím osmiměsíčním synem Michelem.</s>

<s sid="32">Každé dva týdny Desi jde pěšky asi čtyři hodiny, aby Michela donesla do zdravotního střediska.</s>

<s sid="33" annotators="B">Po dvou měsících léčby kvůli podvýživě Michel značně vyrostl, a přece svou velikostí stále zůstává oproti dětem jeho věku asi poloviční.</s>

<s sid="34">Michel není Desin biologický syn.</s>

<s sid="35">Ujala se jej poté, co jeho otec spáchal sebevraždu, a on zůstal opuštěný.</s>

<s sid="36">Desi sama zřejmě trpí nediagnostikovanou podvýživou.</s>

<s sid="37">To je tu běžné.</s>

<s sid="38">Nejsou tu silnice, elektřina ani jiná infrastruktura.</s>

<s sid="39">Poměry jsou stísněné a nehygienické.</s>

<s sid="40">„Potřebujeme všechno,“ říká Desi.</s>

<s sid="41" annotators="B">Vyřešit problém podvýživy by byl dobrý začátek.</s>

<s sid="42" annotators="B">Aktivisté napříč Evropou a USA využívají hrozbu hladovění jako argument pro drastické snižování emisí uhlíku.</s>

<s sid="43">Ve většině regionů změna počasí zemědělskou produktivitu zvýší.</s>

<s sid="44">Je kruté, že pro některé části Afriky, které už teď trpí hladem, to neplatí.</s>

<s sid="45" annotators="B C">Jenže tak jako v případě malárie veškeré důkazy ukazují, že přímé politiky jsou mnohem efektivnější než omezování uhlíku.</s>

<s sid="46">Jedno z účinných, leč nedoceňovaných opatření je poskytování mikronutrientů těm, jimž scházejí.</s>

<s sid="47" annotators="B">Zajištění vitaminu A a zinku pro 80 % ze zhruba 140 milionů podvyživených dětí na světě by vyžadovalo vyčlenění pouhých 60 milionů dolarů ročně.</s>

<s sid="48" annotators="B">Za 286 milionů dolarů bychom dokázali poskytnout železo a jód více než 2,5 miliardám lidí.</s>

<s sid="49" annotators="D">Volba je neúprosná: za několik stovek milionů dolarů bychom teď mohli pomoci téměř polovině lidstva.</s>

<s sid="50" annotators="B">Srovnejme si to s investicemi do řešení změny klimatu, tedy 40 biliony dolarů ročně až do konce století, které by zachránily stokrát méně hladovějících lidí (a to během 90 let!).</s>

<s sid="51" annotators="C">Na každou osobu zachráněnou před podvýživou klimatickými politikami by tytéž peníze prostřednictvím přímých politik dokázaly zachránit půl milionu lidí před podvýživou způsobenou nedostatkem mikronutrientů.</s>

<s sid="52">Někteří lidé tvrdí, že volit mezi vydáváním peněz za omezování uhlíku a za přímé politiky je nespravedlivé.</s>

<s sid="53">Je ale holá pravda, že žádný dolar nelze utratit dvakrát.</s>

<s sid="54">Bohaté země a dárci mají omezené rozpočty i rozpětí pozornosti.</s>

<s sid="55" annotators="C D">Utratíme-li značné částky peněz za snižování emisí uhlíku v mylném přesvědčení, že brzdíme malárii a omezujeme podvýživu, bude méně pravděpodobné, že vyčleníme peníze na přímé politiky, které by pomáhaly bezprostředně.</s>

<s sid="56">Vždyť za každý dolar utracený za rázné klimatické politiky pravděpodobně v budoucnu získáme asi 0,02 dolaru hodnoty.</s>

<s sid="57" annotators="C">Pokud tentýž dolar utratíme za jednoduché politiky namířené přímo proti podvýživě a malárii, můžeme si zajistit přínosy v hodnotě přinejmenším 20 dolarů – což je 1000krát lepší, při započtení všech důsledků.</s>

<s sid="58" annotators="B">Na hoře Kilimandžáro v Tanzanii, kde už důsledky globálního oteplování pociťují, se náš výzkumník setkal s 28letou Rehemou Ibrahimovou.</s>

<s sid="59">Když Rehema nedokázala přivést na svět potomky, manžel se s ní rozvedl a rodina se jí zřekla.</s>

<s sid="60">Aby zjistila, zda právě ona byla příčinou neplodnosti, začala spát s jinými muži.</s>

<s sid="61">Dnes je HIV pozitivní a vyvrhelem v děsivě chudé společnosti.</s>

<s sid="62">Rehema změny v počasí postřehla.</s>

<s sid="63">Říká, že sníh a led tají.</s>

<s sid="64" annotators="B">Ví, co náš badatel míní slovy „globální oteplování“.</s>

<s sid="65" annotators="B">Říká ale: „Potíže, s nimiž se potýkám, jsou přednější.</s>

<s sid="66" annotators="B">HIV a problémy, které způsobuje, jsou závažnější než [ustupující] ledovec.“</s>

<s sid="67">Zastánci omezování uhlíkových emisí pravidelně poukazují na tající sníh a led na hoře Kilimandžáro.</s>

<s sid="68">Musíme ale věnovat víc pozornosti lidem, kteří žijí v jejím stínu.</s>

</document>

<document did="malaria1" url="http://www.project-syndicate.org/commentary/sachs118/Czech">

<s sid="1">﻿Začněme k potírání malárie přistupovat prakticky</s>

<s sid="2">Jeffrey D. Sachs</s>

<s sid="3">2006-12-20</s>

<s sid="4" annotators="D">Mnohé programy mezinárodní pomoci selžou, protože jsou špatně naplánované nebo příliš složité, anebo obojí.</s>

<s sid="5">Výsledkem je, že chudí nedostanou pomoc, již potřebují, a daňoví poplatníci v bohatých zemích ztratí důvěru ve využívání fondů určených k pomoci.</s>

<s sid="6">Učebnicovým příkladem je potírání malárie.</s>

<s sid="7" annotators="A B C">Pokud bohaté země zavedou jednodušší a praktičtější strategie pomoci Africe s bojem proti malárii, mohou zachránit miliony Afričanů a zároveň si získat nadšenou podporu svých občanů.</s>

<s sid="8" annotators="C D">Malárie je smrtelná nemoc přenášená jistým druhem komárů.</s>

<s sid="9">Závisí na vyšších teplotách, a je tedy především tropickým onemocněním.</s>

<s sid="10" annotators="A B">Afrika se ocitá v obzvlášť smolné pozici, protože má jak vysoké teploty, tak komáry, kteří snadno nemoc přenášejí.</s>

<s sid="11" annotators="A B">V důsledku toho na Afriku připadá 90% všech úmrtí na malárii na světě – včetně zhruba dvou milionů dětí ročně.</s>

<s sid="12">Avšak i v Africe lze malárii do velké míry preventivně předcházet a plně ji léčit, a to s nízkými náklady.</s>

<s sid="13">Až dosud se pro potírání malárie udělalo příliš málo.</s>

<s sid="14" annotators="A B C D">Prevence se nejlépe uskutečňuje moderními protimalarickými moskytiérami, ošetřenými insekticidy.</s>

<s sid="15" annotators="C">Tyto sítě chrání lidi během spánku a odpuzují nebo zabíjejí komáry, kteří obvykle koušou v noci.</s>

<s sid="16">Moskytiéry snižují počet kousnutí i výskyt nemoci, ale neodstraňují je úplně.</s>

<s sid="17" annotators="B">Jestliže člověka poštípají komáři navzdory ochranné síti, potřebuje léčbu během několika hodin od výskytu příznaků.</s>

<s sid="18">Řešení problému malárie stojí v cestě dvě zásadní překážky.</s>

<s sid="19" annotators="A B C">Zaprvé, afričtí chudí lidé si moskytiéry napuštěné insekticidy ani patřičné léky nemohou dovolit.</s>

<s sid="20">Mnozí skončí užíváním levných léků, které nejsou účinné, protože si na ně parazit malárie vytvořil rezistenci.</s>

<s sid="21" annotators="A B C">Zadruhé, afričtí obyvatelé vesnic nemají po ruce osobní ani nákladní auta, takže musejí ujít pěšky několik mil, než dojdou na kliniku.</s>

<s sid="22">Nakažené dítě je často mrtvé nebo v kómatu, než se jeho matka na kliniku dostane.</s>

<s sid="23" annotators="A D">Kdyby vlády v bohatých zemích přemýšlely o malárii prakticky a kdyby pochopily, že jde o rozsáhlý stav nouze, mohly by podpořit jednoduchá a praktická řešení: moskytiéry a včasný přístup k lékům.</s>

<s sid="24" annotators="C">Bohaté země by nakoupily sítě proti komárům od společností, které je vyrábějí, a spolupracovaly by s africkými vládami na jejich distribuci zdarma do každé africké domácnosti.</s>

<s sid="25">Dále by s africkými vládami spolupracovaly na tom, aby zajistily, že správné léky budou v každé vesnici dostupné k rychlému užití.</s>

<s sid="26" annotators="B">V movitých dárcovských zemích žije miliarda lidí a celkové náklady komplexního přístupu k potírání malárie v Africe – bezplatné distribuce moskytiér všem Afričanům a poskytnutí správných léků do každé vesnice – jsou zhruba 2,5 miliardy USD ročně, tedy pouhých 2,50 dolaru na jednoho obyvatele bohatých států.</s>

<s sid="27">Bohaté země ovšem místo toho zavedly neúspěšné strategie.</s>

<s sid="28" annotators="B C">Místo rozdávání moskytiér se je organizace z movitých států, například Agentura Spojených států pro mezinárodní rozvoj, snaží krajně chudým lidem prodávat, třebaže s výraznou slevou.</s>

<s sid="29">Tato politika odráží krátkozrakou ambici propagovat trhy místo přímých a prvořadých cílů záchrany životů a odstraňování překážek na cestě k dlouhodobému hospodářskému rozvoji.</s>

<s sid="30" annotators="B">Tragickým důsledkem je velice malé využití sítí ve většině Afriky, poněvadž lidé žijící v bídě nemají kupní sílu, aby si moskytiéry pořídili.</s>

<s sid="31" annotators="B">Dárcovské země dále nedokázaly podpořit jednoduché způsoby zajištění dostupnosti léků ve vesnicích po celém kontinentu.</s>

<s sid="32" annotators="C">Místo aby léky odesílaly do každé země na základě odhadů potřeb, dárcovské agentury vybudovaly komplikovaný nákupní systém, který vedl k dodávání léků do vesnic s mnohaletým zpožděním.</s>

<s sid="33">Farmaceutický průmysl, vedený společností Novartis, dárcovské agentury předstihl.</s>

<s sid="34">Firma Novartis svolila, že tyto léky dá k dispozici za výrobní cenu.</s>

<s sid="35">Avšak navzdory ohromné výrobní kapacitě Novartisu nedokázaly dárcovské agentury objednat, nakoupit a dopravit léčiva v žádoucích množstvích.</s>

<s sid="36">Potírání malárie dnes stojí před obdobím rostoucí naléhavosti i oživené naděje.</s>

<s sid="37" annotators="A C D">Malárie se šíří a nové vědecké důkazy naznačují, že u lidí nakažených HIV je vyšší pravděpodobnost, že virus přenesou na další lidi, jestliže se zároveň nakazí malárií.</s>

<s sid="38">Projevuje se ovšem také sílící poznání, že malárie je pohroma, se kterou je třeba se vypořádat.</s>

<s sid="39">Americký prezident George W. Bush zahájil významnou novou iniciativu, aby pomohl 15 africkým zemím potírat malárii, a v prosinci uspořádal v Bílém domě nebývalý summit k oživení podpory ze strany soukromého sektoru.</s>

<s sid="40">Nedávno rovněž oznámily plány na navýšení svých příspěvků na boj proti malárii čínská vláda, Světová banka a Islámská rozvojová banka.</s>

<s sid="41">Významná nová občanská iniciativa nazvaná Malaria No More shromažďuje soukromé prostředky na distribuci protimalarických moskytiér.</s>

<s sid="42">Lidé po celé Africe prokázali, že jsou připraveni mobilizovat své snahy, jestliže jim nabídneme praktické způsoby pomoci.</s>

<s sid="43" annotators="C D">Světová bezpečnost, včetně bezpečnosti lidí žijících v bohatých zemích, závisí na schopnosti světové obce prokázat, že poskytne pomoc každému, kdo je v zoufalé tísni.</s>

<s sid="44">Pomoc dokáže divy, je-li praktická a zaměřená na ty, kdo ji potřebují.</s>

<s sid="45">Potírání malárie může toto spásné ponaučení znovu potvrdit.</s>

</document>

<document did="malaria3" url="http://www.project-syndicate.org/commentary/achmat1/Czech">

<s sid="1">﻿Nastal čas bojovat s chorobami</s>

<s sid="2">Mabel van Oranje and Zackie Achmat</s>

<s sid="3">2005-03-14</s>

<s sid="4" annotators="B D">Je možné, že dítě, které se narodí ode dneška za pouhých deset let, bude žít ve světě, kde budou AIDS, tuberkulóza a malárie na ústupu.</s>

<s sid="5">K tomu však může dojít pouze při značných investicích.</s>

<s sid="6">Ihned.</s>

<s sid="7">Jinak se dnešní chmurný obrázek ještě zhorší.</s>

<s sid="8" annotators="C D">Každý den zabijí zmíněné choroby 16 000 lidí – ničí celé komunity a uvrhávají státy ještě hlouběji do chudoby.</s>

<s sid="9">Zvýšení prostředků by mohlo způsobit obrat.</s>

<s sid="10" annotators="A B C">Nedávné úspěchy v boji proti AIDS v Brazílii, proti malárii v Mosambiku a proti tuberkulóze v Číně ukazují, čeho lze v celosvětovém měřítku dosáhnout při větším množství zdrojů.</s>

<s sid="11">Existují nové způsoby, jak nasměrovat pomoc tam, kde je jí nejvíce potřeba.</s>

<s sid="12" annotators="A D">Klíčovým nástrojem je Celosvětový fond pro boj proti AIDS, TBC a malárii.</s>

<s sid="13" annotators="B">Ten byl založen v roce 2002 jako partnerský svazek vlád a občanské společnosti a je jedinečný ve způsobu, jakým se snaží doručovat pomoc.</s>

<s sid="14" annotators="C">Projekty řídící se skutečnými potřebami v terénu jsou koncipovány a realizovány samotnými příjemci, jejichž postupy a činnost jsou průhledné.</s>

<s sid="15">V poslední době se hodně mluví o zintenzivnění snah o vymýcení chudoby.</s>

<s sid="16">Před červencovým summitem skupiny G8 ve Skotsku zahájila koalice nevládních organizací takzvanou „Globální výzvu k akci proti chudobě“ a Velká Británie jakožto hostitelská země stanovila za nejvyšší prioritu Afriku.</s>

<s sid="17" annotators="C">Na základě tohoto podnětu získaly kampaně za odpuštění dluhů, reformu obchodu a zvýšení pomoci chudým zemím další impulz.</s>

<s sid="18" annotators="C">Avšak zatímco závazky ke zvýšení rozvojové pomoci zaznamenaly raketový růst, krátkodobé financování je žalostně nedostatečné.</s>

<s sid="19" annotators="C D">Jakákoliv strategie pro zvýšení životní úrovně musí obsahovat naléhavé kroky k řešení problémů AIDS, TBC a malárie.</s>

<s sid="20">Učinit přítrž šíření této vražedné trojice nemocí je základní součástí celosvětového boje proti chudobě.</s>

<s sid="21" annotators="C">Budou-li tyto choroby ponechány bez kontroly, nejenže vysají sílu z národních ekonomik, ale ohrozí i mír a bezpečnost.</s>

<s sid="22">Učitelé a zdravotní sestry umírají; policejní a bezpečnostní složky jsou tvrdě zasaženy a 14 milionů dětí již následkem AIDS osiřelo.</s>

<s sid="23">Dnes hrozí riziko, že nesplníme jeden z Rozvojových cílů tisíciletí stanovených Organizací spojených národů, totiž obrácení trendu šíření AIDS, TBC a malárie do roku 2015.</s>

<s sid="24">Toto selhání oddálí jakoukoliv naději na splnění ostatních rozvojových cílů v boji proti chudobě.</s>

<s sid="25">Na AIDS, TBC a malárii je zapotřebí reagovat všeobjímajícím způsobem.</s>

<s sid="26">Budeme-li jednat nyní, znamená to menší výdaje v dlouhodobém měřítku.</s>

<s sid="27" annotators="A B C D">Investice do účinné prevence, léčby a výzkumu v letech 2005 a 2006 zachrání miliony životů, zmenší společensko-ekonomický dopad těchto chorob v chudších zemích a odstraní potřebu zvýšených výdajů na tyto chronické krize v budoucnu.</s>

<s sid="28" annotators="A B D">Celosvětový fond hraje v tomto financování významnou roli, neboť poskytuje přibližně 66% všech současných externích prostředků v boji proti TBC, 45% v boji proti malárii a 20% veškeré externí podpory v boji proti HIV/AIDS.</s>

<s sid="29">Od svého vzniku před třemi lety dosáhl fond působivé bilance: schválil 310 grantů v celkové výši 3,1 miliardy dolarů určených pro 127 zemí a od roku 2002 vyplatil 920 milionů dolarů.</s>

<s sid="30">I přes rozsah své mise má jen minimální byrokratický aparát, což mu umožňuje pružně reagovat na měnící se potřeby.</s>

<s sid="31">Celosvětový fond není dokonalý; stejně jako všechny nové organizace zažívá i on potíže růstu.</s>

<s sid="32">Otázky, jako jsou politika zásobování, kompromisy mezi efektivností a vlastnictvím nebo rovnováha mezi vládními a nevládními organizacemi jakožto partnery při realizaci, se však řeší prostřednictvím otevřených a inkluzivních kontrolních systémů fondu.</s>

<s sid="33" annotators="D">Má-li fond využít svůj potenciál, bude potřebovat 2,3 miliardy dolarů, aby mohl v roce 2005 efektivně pokračovat v činnosti.</s>

<s sid="34">První ze dvou doplňovacích konferencí pro Celosvětový fond se koná tento týden ve Stockholmu s cílem zajistit takové finanční záruky, které pokryjí grantové závazky pro roky 2006-2007 a zacelí také mezeru pro letošní rok.</s>

<s sid="35">Dárci již dlouho kážou o významu nástroje financování, jakým je Celosvětový fond – nástroje, který se řídí potřebami, spoléhá na podíl místních subjektů a podporuje dárcovskou koordinaci.</s>

<s sid="36">Nyní mají příležitost dostát svému slovu.</s>

<s sid="37" annotators="C">Vzhledem k tomu, že v boji proti AIDS, TBC a malárii bude třeba svést ještě mnoho bitev, by bylo hanbou, kdyby tato příležitost zůstala promarněna.</s>

</document>

</cluster>