<?xml version="1.0" encoding="UTF-8"?>

<cluster cid="IsraelPalestineConflict" lang="Czech">

<document did="israel4" url="http://www.project-syndicate.org/commentary/rabbo1/Czech">

<s sid="1">Palestinské naděje v Baracka Obamu</s>

<s sid="2">2008-11-14</s>

<s sid="3" annotators="B">RAMALLÁH – Vzdorovitě pozitivní kampaň za změnu v podání nově zvoleného amerického prezidenta Baracka Obamy vzbudila naděje nejen milionů Američanů, kteří pro něj hlasovali, ale i miliard dalších lidí z celého světa, kteří pro něj hlasovat nemohli.</s>

<s sid="4" annotators="B C">Po celém Blízkém východě stejně jako jinde narůstá očekávání, že Obamovo prezidentské působení se ponese ve znamení nové éry americké role ve světě.</s>

<s sid="5" annotators="A C">Palestinci se silně ztotožňují s hnutím za občanská práva ve Spojených státech.</s>

<s sid="6">Mnozí si vzpomínají na temné doby, kdy americká společnost vymáhala rasovou segregaci.</s>

<s sid="7">Skutečnost, že táž společnost si o pouhých pár desetiletí později zvolila afroamerického prezidenta, oživuje naděje Palestinců, že v našem pokračujícím boji za spravedlnost a svobodu nakonec zvítězíme i my.</s>

<s sid="8" annotators="B">Obamův volební triumf přichází v symbolický okamžik palestinských dějin.</s>

<s sid="9" annotators="B">Tento měsíc si připomínáme dvacáté výročí palestinského prohlášení nezávislosti.</s>

<s sid="10">Text sepsaný poetickou rukou mého zesnulého přítele Mahmúda Darwiše je takřka vizionářský.</s>

<s sid="11" annotators="A D">Zatímco dříve vedla Organizace pro osvobození Palestiny (OOP) kampaň za jediný, sekulární a demokratický stát rozkládající se na celém území mandátní Palestiny, naše prohlášení nezávislosti se přihlásilo k řešení založenému na existenci dvou států.</s>

<s sid="12">Hloubku tohoto kompromisu lze plně docenit pouze v jeho historickém kontextu.</s>

<s sid="13">Ve válce a násilí, které provázely založení Izraele v roce 1948, jsme utrpěli obrovské ztráty.</s>

<s sid="14" annotators="C">Více než 726 000 palestinských křesťanů a muslimů – tedy většina arabské populace v mandátní Palestině – uprchlo nebo je k odchodu z domovů přinutily sionistické milice.</s>

<s sid="15" annotators="C">Zničeno nebo vylidněno bylo více než 400 palestinských vesnic ležících na území pozdějšího Izraele.</s>

<s sid="16" annotators="A C D">Souhlas s řešením na bázi existence dvou států znamenal uznání izraelské svrchovanosti nad 78% naší domoviny a uplatnění našeho práva na sebeurčení pouze na zbývajících 22% území, které Izrael od roku 1967 vojensky okupuje: na západní břeh Jordánu včetně východního Jeruzaléma a na pásmo Gazy.</s>

<s sid="17">Přesto jsme tento historický kompromis udělali, protože jsme věřili, že nás to dovede na práh svobody.</s>

<s sid="18">Věci se samozřejmě nakonec vyvinuly jinak: Palestinci žijí už 41 let pod izraelskou okupací.</s>

<s sid="19" annotators="A">V době, kdy se Obama připravuje na vstup do Bílého domu, proto věříme, že se tento muž zamyslí nad otázkou, jak konstruktivní roli mohou Spojené státy hrát v úsilí o mír a bezpečnost.</s>

<s sid="20">Během roku od chvíle, kdy Palestinci a Izraelci obnovili své odhodlání dostát závazkům vyplývajícím z „cestovní mapy“, se nám sice nepodařilo dospět k definitivnímu urovnání našeho konfliktu, avšak to ještě neznamená, že vynaložené úsilí přišlo nazmar.</s>

<s sid="21">Jsem přesvědčen, že při dostatku odhodlání na obou stranách dokážeme v relativně krátké době dospět ke konečné dohodě.</s>

<s sid="22" annotators="B D">USA mohou učinit čtyři praktické kroky, aby okamžitě pomohly posunout jednání vpřed.</s>

<s sid="23" annotators="B C D">Prvním krokem je včasné angažmá.</s>

<s sid="24">Snaha Bushovy administrativy pomoci našemu mírovému projektu se zadrhla částečně i proto, že v rané fázi svého funkčního období administrativa náš konflikt zanedbala.</s>

<s sid="25">Umožníme-li, aby tento konflikt začal hnisat, pouze tím prohloubíme nejistotu našich národů a nestabilitu našeho regionu.</s>

<s sid="26" annotators="A B C D">Za druhé by USA měly zavést důvěryhodný mechanismus vymáhání, který by zajistil, že zúčastněné strany budou plnit své závazky, zejména okamžité zmrazení osadní činnosti Izraele na celém okupovaném palestinském území.</s>

<s sid="27">Nejenže Izrael po Annapolisu v rozporu s mezinárodním právem a závazky plynoucími z obnovené cestovní mapy nezastavil svou osadní činnost, ale dokonce ji urychlil.</s>

<s sid="28">Výstavba obytných jednotek v osadách je dnes o více než 45% vyšší než v devíti měsících před Annapolisem.</s>

<s sid="29">Zvýšil se rovněž počet demolic palestinských domů Izraelem, zejména v okupovaném východním Jeruzalémě.</s>

<s sid="30">Nic přitom nepodkopává palestinskou víru v mírový proces tolik, jako když sledujeme, jak jsou domy našich rodin srovnávány se zemí, zatímco architektura našeho útisku posiluje.</s>

<s sid="31" annotators="A B C D">Za třetí by nová administrativa měla povzbudit opětovné zapojení svých partnerů z kvartetu – Organizace spojených národů, Evropské unie a Ruska – do zprostředkovatelského procesu.</s>

<s sid="32">Mezinárodní spolupráce je klíčem k zajištění legitimity vyjednávání a bude mít stěžejní význam, až nadejde čas k vymáhání a zavádění jakékoliv dohody do praxe.</s>

<s sid="33">Od USA nelze očekávat, že břemeno spojené s udržováním míru po konfliktu ponesou na svých bedrech samy.</s>

<s sid="34" annotators="A B C D">Za čtvrté by USA měly obnovit svou úctu k mezinárodnímu právu uznáním tří principů: že předokupační hranice z roku 1967 se musí při jakémkoliv vyjednávání respektovat, že je nutno zabezpečit palestinskou svrchovanost nad východním Jeruzalémem, a to při zaručeném přístupu muslimů, křesťanů a Židů ke svým svatým místům, a že nelehký úděl palestinských uprchlíků, jejichž šedesátileté utrpení zůstává i nadále symbolem palestinských nesnází, je třeba vzít na vědomí a spravedlivě vyřešit.</s>

<s sid="35">Naštěstí již existuje rámec, který podporuje řešení těchto záležitostí.</s>

<s sid="36" annotators="A C">Arabská mírová iniciativa z roku 2002 nabízí Izraeli jedinečnou příležitost: plnou normalizaci vztahů s 57 arabskými a muslimskými zeměmi výměnou za rozsáhlou mírovou dohodu zahrnující také ukončení izraelské okupace arabských území a spravedlivé a vzájemně dohodnuté řešení pro uprchlíky.</s>

<s sid="37">Naše prohlášení nezávislosti je dvacet let staré.</s>

<s sid="38">Na arabskou mírovou iniciativu už šest let sedá prach.</s>

<s sid="39">Trpělivost Palestinců má své meze.</s>

<s sid="40">Někteří již rezignovali a uvěřili, že životaschopný palestinský stát nikdy nevznikne.</s>

<s sid="41">Jiní, například já, namítají, že nesmíme ztratit víru.</s>

<s sid="42">Máme-li však realizovat sen o svobodě a státnosti – a ukázat cynikům, že se mýlili –, budeme potřebovat pomoc prezidenta Obamy.</s>

</document>

<document did="israel5" url="http://www.project-syndicate.org/commentary/yaghi1/Czech">

<s sid="1">Bude vítězem míru Hamás?</s>

<s sid="2">2009-01-19</s>

<s sid="3" annotators="B">WASHINGTON, DC – Hrůznou válku v Gaze si Palestinci budou s bolestí a hořkostí připomínat ještě mnoho příštích generací.</s>

<s sid="4" annotators="B">Zatím ale nelze říct, jak budou Palestinci pohlížet na Hamás.</s>

<s sid="5" annotators="A C D">To, zda si Hamás bude moci nárokovat vítězství a zda mu Palestinci uvěří, bude záviset na podobě příměří, jež bude nakonec dohodnuto, tedy pokud nakonec příměří dohodnuto bude.</s>

<s sid="6">Závěrečný tah má tudíž zcela zásadní význam – jak pro Izrael, tak pro Hamás.</s>

<s sid="7" annotators="C D">Pro tuto chvíli je Hamás většinou Palestinců pokládán za oběť války, jejímž záměrem je dosáhnout jeho kapitulace.</s>

<s sid="8">Vždyť Hamás byl demokraticky zvolen, ale bylo mu zakázáno vládnout a byl v Gaze uvržen do obléhání.</s>

<s sid="9" annotators="D">Zároveň je palestinský prezident Mahmúd Abbás obviňován, že straní Izraeli, aby si v Gaze získal zpět ztracenou moc.</s>

<s sid="10" annotators="B">Válka odhalila chyby v úsudku Hamásu.</s>

<s sid="11" annotators="B C">Když Hamás odmítl obnovit šestiměsíční příměří, s totální konfrontací s Izraelem zjevně nepočítal.</s>

<s sid="12">Gaza kvůli dlouhodobému obklíčení strádala a vůdce Hamásu Chálid Mašál řekl, že nové příměří nemá smysl, protože to předchozí „nedokázalo obklíčení Gazy ukončit“.</s>

<s sid="13">Další předáci údajně prohlašovali, že Hamás „s obklíčením skoncuje silou“.</s>

<s sid="14" annotators="D">Má-li Hamás válku přežít, musí prokázat, že jeho odpor vyústil v trvalé otevření hraničních přechodů v Gaze, zejména v Rafáhu.</s>

<s sid="15">Právě to jsou pro Palestince známky vítězství.</s>

<s sid="16" annotators="A C">S otevřenými hranicemi by Hamás mohl zajistit svůj režim v Gaze a budovat si popularitu na Západním břehu, čímž by vyvíjel obrovský tlak na Abbáse, vůdce konkurenčního hnutí Fatah, aby souhlasil s vládou národní jednoty za podmínek stanovených Hamásem.</s>

<s sid="17">Už teď členové ústředního výboru Fatahu obviňují Abbáse, že v bojích podporuje Izrael, že se chce „vrátit do Gazy na izraelském tanku“.</s>

<s sid="18">Radikální skupiny uvnitř Fatahu se přiklánějí k otevřenému spojenectví s Hamásem.</s>

<s sid="19" annotators="D">Vyjde-li Hamás ze sporu vítězně, Abbásovi spojenci v ostatních palestinských frakcích jej přinutí přijmout Hamás a Islámský džihád do OOP.</s>

<s sid="20">Egypt bude muset slevit ze svého odmítání Hamásu, aby si napravil pověst mezi Araby a uvolnil napětí uvnitř egyptské společnosti.</s>

<s sid="21">Tlak na zapojení Hamásu do palestinské politiky bude vyvíjen zřejmě i z některých hlavních měst Evropy, zejména z Paříže a Londýna, kde nesouhlas s izolací Hamásu zazněl už před válkou.</s>

<s sid="22" annotators="A B C D">Pokud ale Izrael donutí Hamás přijmout podmínky hraničních kontrol a formálního příměří, image Hamásu jako strážce palestinského odporu bude vážně narušena.</s>

<s sid="23" annotators="B">Palestinci se budou ptát, zda bylo opravdu nutné tuto válku vést a zaplatit tak vysokou cenu.</s>

<s sid="24" annotators="B">Abbás bude moci prohlásit, že Hamásu radil, aby obnovil příměří a ukončil raketové ostřelování izraelských měst, ale že Hamás trval na nutnosti dát palestinské civilisty všanc zkáze.</s>

<s sid="25" annotators="B C">Bude dobré sledovat jeden ukazatel: délku příměří.</s>

<s sid="26" annotators="B">Pokud Hamás akceptuje mnohaleté příměří s Izraelem, Palestinci si to vyloží jako projev porážky, což by také posílilo palestinské pocity pokoření a opuštěnosti.</s>

<s sid="27">Hizballáh navzdory své rétorice nepodnikl nic, čím by Hamás podpořil, a arabské státy se zdály víc než ochotné jeho porážku podpořit.</s>

<s sid="28" annotators="A">Při obnově Gazy se sázky rivalů ještě zvýší.</s>

<s sid="29" annotators="A C">Abbás, podporovaný Spojenými státy a Evropskou unií, může mít pod palcem značné finanční prostředky.</s>

<s sid="30">Jeho zkouškou bude, zda dokáže rychle naplnit očekávání.</s>

<s sid="31" annotators="C">Hamás také bude mít finance na rekonstrukci.</s>

<s sid="32" annotators="A">Katar, sponzor Hamásu, už ohlásil investiční fond pro Gazu a přispěl 250 miliony dolarů.</s>

<s sid="33" annotators="C">Hamás bude muset přesvědčivě doložit, že dopuštění bezmála úplného zničení Gazy je cena, již bylo třeba zaplatit.</s>

<s sid="34">Mnozí Palestinci jsou přesvědčeni, že Izrael zasadil Gaze tuto ránu, aby mezi lid a „odboj“ vrazil klín.</s>

<s sid="35">Tato argumentace má svůj předobraz: na konci libanonské války v červenci roku 2006 vylíčil Hizballáh destrukci jižních předměstí Bejrútu přesně v tomtéž duchu.</s>

<s sid="36">Ještě důležitější je, že Hamás může doložit, že jeho vůdci byli během války v přední linii a že se palestinského utrpení účastnili; mnozí byli zabiti, i s rodinami.</s>

<s sid="37" annotators="C">Největší otázkou je, zda válka změní politické cíle Hamásu.</s>

<s sid="38">Přední představitel Hamásu Músa Abú Marzúk před čtrnácti dny v listu The Los Angeles Times pochválil Jimmyho Cartera jako jediného amerického prezidenta, který na Střední východ vnesl mír.</s>

<s sid="39">To je příkrý odklon od rétoriky Hamásu, která dohodu z Camp Davidu mezi Izraelem a Egyptem odjakživa vykreslovala jako zradu islámského světa.</s>

<s sid="40" annotators="A C">Teprve se uvidí, jestli je názor Abú Marzúka pouze taktikou, jejímž záměrem je pobídnout Obamovu vládu, aby s Hamásem navázala kontakt, anebo jestli válka přesvědčila Hamás, že řešení dvou států je jedinou životaschopnou možností jak konflikt s Izraelem urovnat.</s>

</document>

<document did="israel3" url="http://www.project-syndicate.org/commentary/benami34/Czech">

<s sid="1">Návrat roku 1948</s>

<s sid="2">2009-10-05</s>

<s sid="3">TEL AVIV – Nadcházející konference OSN připomínající 60. výročí UNRWA (Úřadu OSN pro palestinské uprchlíky na Blízkém východě) nemohla přijít v lepší chvíli.</s>

<s sid="4" annotators="A B C D">Restituce území obsazených v roce 1967 bude pro vyřešení izraelsko-palestinského konfliktu nadále očividně nepostradatelná, ale obě strany teď ústředním bodem debaty učinily dědictví války roku 1948.</s>

<s sid="5" annotators="A B">Svým požadavkem, aby Palestinci uznali Izrael jako židovský stát, kupodivu složku roku 1948 otevřel izraelský premiér Benjamin Netanjahu.</s>

<s sid="6">Jeho požadavek vrátil hledání cesty k míru zpět k zásadním bodům, kde ústřední roli nutně hraje otázka uprchlíků.</s>

<s sid="7" annotators="B C">Netanjahuovým záměrem bylo v podstatě přinutit Palestince, aby připustili, že právo na návrat uprchlíků se týká pouze palestinského státu, nikoli Izraele.</s>

<s sid="8" annotators="B">Skutečný význam jeho požadavku ale spočívá v tom, že zaznívá v době, kdy politiky premiéra Saláma Fajjáda představují skutečnou výzvu pro palestinské národní hnutí, aby si vybralo mezi étosem rehabilitace a budování státu.</s>

<s sid="9" annotators="B C">Zdá se, že palestinská samospráva za Fajjáda vyměňuje důraz palestinského národního hnutí na diasporu za budování státu uvnitř teritoriálních hranic okupovaných území.</s>

<s sid="10">Zdá se, jako by byl hlas diaspory v Palestině umlčován.</s>

<s sid="11">Zcela zřetelné je, že nedávno zvolený výkonný výbor OOP – který v minulosti tvořili výhradně zástupci palestinské diaspory – má v současnosti jediného člena původem z diaspory, a to delegáta z Libanonu.</s>

<s sid="12">To by mohlo být známkou naprostého obratu ve vývoji palestinského nacionalismu.</s>

<s sid="13" annotators="B">V sionismu byla středem rozhodování židovská obec v Palestině a židovská diaspora působila jako strategická rezerva.</s>

<s sid="14" annotators="B">U Palestinců ale byla situace opačná: tlukoucím srdcem palestinské věci a ohniskem rozhodování za národní hnutí byl étos diaspory, prodchnutý tíživou situací uprchlíků.</s>

<s sid="15">Palestinská komunita na okupovaných územích byla tudíž vždy servilní vůči převaze palestinské diaspory.</s>

<s sid="16">Když se pokusila převzít vůdčí úlohu, například během první intifády v roce 1987, její snahy potlačila OOP zakotvená v diaspoře.</s>

<s sid="17" annotators="C">Fajjádova linie naproti tomu usiluje o „sionizaci“ palestinského národního hnutí.</s>

<s sid="18">Vštěpuje palestinské věci pozitivní étos budování národa a státu tím, že potlačuje zaujetí palestinského nacionalismu tématem diaspory – a tím překonává paralyzující posedlost nikdy nenaplněnou rehabilitací práv a spravedlnosti.</s>

<s sid="19" annotators="A C D">V mírovém procesu, jak byl veden až doposud, se Izraelci vždy chtěli soustřeďovat na otázky roku 1967, tedy na území a bezpečnost.</s>

<s sid="20" annotators="A B C D">Palestinci se ale vždycky chtěli vracet k záležitostem roku 1948: uprchlíkům, rozehnání a tomu, co Arafatův blízký důvěrník Akram Haníja definoval jako nutnost „postavit Izraelce před tribunál dějin“.</s>

<s sid="21" annotators="D">Vypadá to, jako by se role obrátily.</s>

<s sid="22" annotators="B">Právě když se Izraeli podařilo palestinské národní hnutí vtáhnout domů tím, že jej přiměl k odklonu od revoluční stezky ve prospěch budování státu a hospodářského rozvoje, což je změna orientace, jíž si sionismus prošel také, sami Izraelci se rozhodli, že Palestince zatáhnou zpět k zásadním bodům konfliktu.</s>

<s sid="23" annotators="C">Ostatně palestinské národní hnutí si navzdory vzestupu fajjádismu bude dávat pozor, aby nezradilo skutečné zdroje své legitimity: étos vyvlastnění a uprchlictví.</s>

<s sid="24">Usnesení přijatá na posledním sjezdu Fatahu byla zřetelná svou výzvou, aby se uprchlíci „navrátili do svých domovů a měst“.</s>

<s sid="25" annotators="A C">Palestinci se snaží držet hůl za oba konce a světu tvrdí, že souhlasí s dvoustátním řešením, a přitom doma volají po právu na návrat.</s>

<s sid="26" annotators="B">Každé střízlivé palestinské vedení musí dnes už vědět, že rétorický příslib návratu do opuštěného domu a k olivovníku je nezodpovědnou chimérou, která niterně odporuje odůvodněnosti samostatného palestinského státu.</s>

<s sid="27">Mír často není věcí spravedlnosti, ale stability.</s>

<s sid="28" annotators="C D">Palestinci musí svůj interní dialog posunout do souladu s tím, co je uskutečnitelné, zatímco Izrael si musí vyřešit své vlastní rozpory a vypořádat se s uprchlickou otázkou způsobem, který zajistí legitimitu a trvalost budoucí mírové dohody s Palestinci.</s>

<s sid="29">Jelikož Izrael bude muset provést praktická opatření v oblasti přesídlení a kompenzací, která se nebudou zakládat na automatickém právu na fyzický návrat, je zapotřebí určitého symbolu poctivého morálního odškodnění.</s>

<s sid="30" annotators="C">Je nutné, aby Izrael namísto potlačování paměti uprchlíků připustil, že v roce 1948 byla půda rozetnuta mečem a že židovský stát se zrodil zčásti v důsledku rozsáhlého vykořenění a vyvlastnění palestinských komunit.</s>

<s sid="31">Izrael by si měl vypěstovat dostatek sebedůvěry ohledně bytelnosti svého státu a zařadit do školních osnov tragédii palestinského nakba.</s>

<s sid="32" annotators="A B">Rozřešení konfliktů této povahy vyžaduje oživení historické paměti a řádné vyslechnutí dějinných vyprávění obou stran, třeba skrze zřízení komisí pravdy a usmíření.</s>

<s sid="33">Útěchou Izraeli by bylo to, že s dílem své zodpovědnosti za pohromy, jež je stihly, se budou muset vypořádat i Palestinci.</s>

<s sid="34" annotators="A D">Definitivně uzavřít složku roku 1948 může jedině přijatelná dohoda ohledně uprchlíků – až pak bude moci skončit konflikt v Palestině.</s>

</document>

<document did="israel1" url="http://www.project-syndicate.org/commentary/fischer35/Czech">

<s sid="1">Konec řešení dvou států?</s>

<s sid="2">2009-01-23</s>

<s sid="3" annotators="A B C">BERLÍN – Izrael od svého založení v roce 1948 vedl už sedm válek proti svým sousedům, včetně aktuální války v Gaze.</s>

<s sid="4">Připočteme-li první a druhou intifádu Palestinců na okupovaných územích, celkový počet se vyhoupne na devět.</s>

<s sid="5" annotators="B">Z vojenského hlediska Izrael nakonec ve všech těchto válkách zvítězil – nebo je alespoň neprohrál.</s>

<s sid="6">Jenže zároveň tyto války pro Izrael změnily ve strategickém smyslu jen máloco.</s>

<s sid="7" annotators="A B C">Vždyť jádro konfliktu mezi Izraelem a Palestinci zůstává už 60 let téměř beze změn.</s>

<s sid="8" annotators="A B C D">Plán OSN na rozdělení Palestiny z roku 1947, který rozděloval Britský mandát nad Palestinou mezi oba národy, nebyl a doposud není přijat.</s>

<s sid="9">Jednou jej odmítá jedna strana, jindy druhá.</s>

<s sid="10" annotators="B">Právě proto dodnes lidé na obou stranách umírají.</s>

<s sid="11" annotators="A">Jistěže, Izrael s Egyptem a Jordánskem uzavřel „studený mír“ a s několika dalšími arabskými zeměmi navázal diplomatické vztahy, ale na podstatě konfliktu se ve skutečnosti nic nezměnilo, navzdory mírovému procesu z Osla 90. let a dalším smlouvám a dohodám s Palestinci.</s>

<s sid="12" annotators="A B">Zásadní otázka pro obě strany zůstává nezodpovězená: kde končí Izrael a kde začíná Palestina?</s>

<s sid="13" annotators="A C">Bez územního kompromisu mezi Izraelem a Palestinci bude konflikt pokračovat donekonečna, neboť jej obě strany pokládají za existenční.</s>

<s sid="14" annotators="D">Všichni zúčastnění vědí, že v posledku jsou pro obě strany přijatelné, ač se zaťatými zuby, jedině hranice z června 1967 – včetně Jeruzaléma a smluvené drobné územní výměny.</s>

<s sid="15">Všechno ostatní jsou jen zhoubné tužby, kvůli nimž budou nadále přicházet o život nevinní lidé.</s>

<s sid="16" annotators="B C">Třebaže je však nadmíru jasné, že Izrael nezmizí a že Palestinci nevyvěsí bílý prapor, podmínky pro řešení dvou států se zhoršují.</s>

<s sid="17">Trvalo téměř čtyřicet let, než OOP uznala Izrael.</s>

<s sid="18">Jenže kvůli vítězství Hamásu nad Fatahem se Palestinci vrátili do bodu nula, k odmítání z roku 1948.</s>

<s sid="19" annotators="C">Hamás odmítá jakýkoli mír s Izraelem a v nejlepším případě je ochoten souhlasit s dočasným příměřím.</s>

<s sid="20">Jako součást Muslimského bratrstva navíc rovněž prosazuje islamistickou agendu, podporovanou Sýrií a Íránem.</s>

<s sid="21">Na izraelské straně zase nad všemi vznešenými slovy o dvou státech převažuje přibližně 200 tisíc osadníků na Západním břehu a pokračující rozvoj osad.</s>

<s sid="22" annotators="C D">Vzhledem k faktům, k nimž přímo v terénu vede konání Izraele, existují oprávněné obavy, zda je řešení dvou států vůbec uskutečnitelné.</s>

<s sid="23">Válka v Gaze tento negativní trend ještě upevní.</s>

<s sid="24">Jednu věc lze totiž říct s téměř naprostou jistotou: mezi politické oběti na palestinské straně bude patřit prezident Mahmúd Abbás a hnutí Fatah.</s>

<s sid="25">Ztráta legitimity bude nenapravitelná.</s>

<s sid="26" annotators="C">Ať už se Hamás ve vojenském smyslu vyvine po současných bojích v Gaze jakkoli, politicky konečně převzal úlohu legitimního zástupce Palestinců, již dříve plnila OOP.</s>

<s sid="27" annotators="A">To znamená, že selhala politika Západu spočívající v izolaci Hamásu s cílem jej oslabit, která se uplatňovala od vítězství Hamásu ve svobodných a spravedlivých volbách v roce 2006.</s>

<s sid="28">Až utichnou zbraně a mrtví v Gaze budou pohřbeni, otázka politického řešení znovu vyvstane.</s>

<s sid="29">Prvotní příměří může prostřednictvím mezinárodního zprostředkování vést k monitorovanému dlouhodobému příměří a rekonstrukci Gazy.</s>

<s sid="30">Ale co potom?</s>

<s sid="31" annotators="A C D">Izrael ani Západ už nebudou moci odkládat otázku přístupu k Hamásu, protože Abbás a Fatah jsou teď příliš slabí a zdiskreditovaní na to, aby dojednali mírové urovnání.</s>

<s sid="32">A odpovědět na ni nebude snadné, protože Hamás si vyjednáváním získá určité postavení, ale zároveň si zachová postoj, že Izrael je nutné zničit.</s>

<s sid="33">Anebo si fakticky osvojíme názor Hamásu, že mír mezi Izraelem a Palestinci není možný, a že tudíž mírové rozhovory nemají smysl?</s>

<s sid="34">V takovém případě bychom se museli spokojit se zajišťováním příměří až do příští krize.</s>

<s sid="35">Tím by se ale nakonec jakékoli řešení dvou států stalo ztracenou věcí, a byť by Hamás vojensky prohrál, zvítězil by politicky.</s>

<s sid="36" annotators="B C">Alternativou k řešení dvou států je trvání konfliktu a faktická realita řešení jednoho státu, v němž Palestinci mezi řekou Jordánem a Středozemním mořem budou dříve či později tvořit většinu.</s>

<s sid="37">To je pro Izrael i pro Palestince zoufalá vyhlídka, jak ze strategického, tak z humanitárního hlediska.</s>

<s sid="38">Je to vážně beznadějné.</s>

<s sid="39" annotators="A C D">Pokusit se obě strany vyvést ze strategické slepé uličky, do níž se samy vehnaly, bude možné jedině zvenčí.</s>

<s sid="40" annotators="B D">Zaprvé Spojené státy budou muset vyvinout snahu zapojit Sýrii a Írán do regionálního řešení, které přitom zásadně změní podmínky pro Izraelce i pro Palestince.</s>

<s sid="41" annotators="B D">Zadruhé USA musí zúčastněným stranám vnutit řešení dvou států, což bude vyžadovat jednak odhodlání, jednak zachování jednoty hlavních mezinárodních aktérů.</s>

<s sid="42" annotators="A C">Pokud vynucené řešení selže, celý region začne během prvních let prezidentského působení Baracka Obamy sklouzávat do nebezpečného střetu.</s>

<s sid="43">A tato konfrontace se neomezí jen na Izraelce a Palestince.</s>

</document>

<document did="israel2" url="http://www.project-syndicate.org/commentary/yehoshua6/Czech">

<s sid="1">Netanjahuův zbytečný požadavek</s>

<s sid="2">2009-06-22</s>

<s sid="3" annotators="A B C D">HAIFA – Nevysoký počet Izraelců, ne výhradně na levici, podporuje myšlenku dvou států jako řešení izraelsko-palestinského konfliktu už od Šestidenní války v červnu 1967.</s>

<s sid="4">Většina jejich krajanů ji odmítala, stejně jako Palestinci.</s>

<s sid="5">Izraelci svůj postoj ospravedlňovali otázkou: Kdy že se Palestinci stali národem, který si zaslouží státnost?</s>

<s sid="6">Palestinci se zase na oplátku ptali: Proč mají mít stát židé, náboženská komunita rozprášená po celém světě?</s>

<s sid="7" annotators="A C">Muselo utéct hodně vody, než myšlenka dvoustátního řešení začala prosakovat do izraelského a palestinského politického a ideologického prostředí, ať už jako mravní, nebo praktická záležitost.</s>

<s sid="8" annotators="C">Lidé si postupně uvykli na výraz „palestinský stát“ a ti, kdo si jej osvojili, získali podporu a prestiž na mezinárodní scéně.</s>

<s sid="9">Poté, co koncepci dvou států vzali za svou předáci Strany práce Šimon Perez, Jicchak Rabin a Ehud Barak, následovaly v tomto směru první nesmělé kroky členů Likudu: Cipi Livniové, Ehuda Olmerta a Ariela Šarona.</s>

<s sid="10">Teď se ze samé bašty pravice přidal Benjamin Netanjahu.</s>

<s sid="11">Můžeme si gratulovat: lépe pozdě než nikdy!</s>

<s sid="12" annotators="C">Všichni si uvědomujeme, že na cestě k uskutečnění tohoto snu je spousta překážek a obtíží, jak na izraelské, tak na palestinské straně.</s>

<s sid="13">Jsem přesvědčen, že některé z podmínek, které ve svém nedávném projevu, hojně komentovaném médii, stanovil izraelský premiér, jsou zcela oprávněné.</s>

<s sid="14">Jiné jsou však zbytečné a pouze dále komplikují už beztak spletitou a problematickou situaci.</s>

<s sid="15" annotators="A B C">Netanjahuův požadavek, aby byl budoucí palestinský stát demilitarizovaný je správný, uvážlivý a nezbytný.</s>

<s sid="16">K jeho pochopení stačí jediný pohled do mapy.</s>

<s sid="17">Demilitarizaci Sinaje akceptoval jako součást mírového procesu s Izraelem i Egypt, velký a suverénní národ.</s>

<s sid="18">Ostatně právě demilitarizace Sinaje je jedním z nejvýznamnějších prvků stability egyptského míru s Izraelem.</s>

<s sid="19">Omezením ohledně získávání jistých zbraní a vojenského vybavení byly po desetiletí vystaveny i jiné velké a nezávislé země jako Japonsko, Německo a Rakousko.</s>

<s sid="20" annotators="A B C">Také odmítnutí nároku palestinských uprchlíků na návrat do samotného Izraele je pochopitelné, logické a správné.</s>

<s sid="21">Jaký smysl by mělo přivádět miliony Palestinců zpět do státu, jehož charakter a symboly jsou jim cizí – do státu, kde majorita náleží jiné etnické skupině?</s>

<s sid="22">Mají se vrátit do domovů a na farmy, které už neexistují?</s>

<s sid="23">Tito uprchlíci by se mohli mnohem příhodněji uchytit v novém palestinském státě, ve své mateřské zemi, mezi svými krajany, pod palestinskou vlajkou a palestinskou samosprávou, pouhých 30 kilometrů od domovů a farem, které před více než 60 lety opustili anebo z nich byli tehdy vyhnáni.</s>

<s sid="24" annotators="A B C D">Další podmínka, jejíž splnění Netanjahu požaduje, totiž aby Palestinci uznali právo židovského národa na vlastní stát či existenci židovského národa, je naprostým vrtochem.</s>

<s sid="25" annotators="D">Žádat Palestince, aby uznali status národa s historií několika tisíc let a státem, který udržuje diplomatické styky se 150 zeměmi po celém světě, je podle mého názoru nadbytečné.</s>

<s sid="26">Požadavek tohoto typu nebyl vznesen vůči Egyptu ani Jordánsku, když s nimi Izrael podepisoval mírové dohody, a představuje úplně zbytečnou překážku na cestě k míru s Palestinci.</s>

<s sid="27" annotators="A B C">Bude víc než dostatečné požádat Palestince, aby uznali legitimitu státu Izrael, státu, jehož územní hranice a politická identita jsou všem známé.</s>

<s sid="28">Z naší strany také nebudeme uznávat palestinský lid, který jednou může splynout s lidem jordánským, ale spíše nezávislý a svrchovaný palestinský stát v hranicích z roku 1967.</s>

<s sid="29">Formulovat věc tímto způsobem dává smysl ze dvou důvodů.</s>

<s sid="30" annotators="C">Zaprvé, otázka židovské národnosti je ve skutečnosti velice komplikovaná, a to i pro samotné židy, jelikož mnozí se považují za židy pouze v náboženském smyslu.</s>

<s sid="31" annotators="C">Zadruhé, odmítání Palestinců uznat Izrael jako židovský stát plyne mimo jiné z přítomnosti palestinské menšiny v Izraeli.</s>

<s sid="32">Vztahy mezi izraelskou židovskou většinou a arabskou menšinou je však vnitřní, choulostivou věcí, do níž není moudré zatahovat Palestince žijící mimo Izrael.</s>

<s sid="33">Těmto dvěma skupinám se už víc než 60 let daří přijatelným způsobem společně žít a s relativní důstojností se vyrovnávat s peklem terorismu a s okupací Západního břehu a pásma Gazy.</s>

<s sid="34">Všichni doufáme, že s příchodem míru se toto pouto upevní kolem společného izraelského občanství.</s>

<s sid="35" annotators="D">Při dojednávání vzniku palestinského státu bude problémů dost, takže bychom se měli vyvarovat přidávání dalších, bezdůvodných překážek.</s>

<s sid="36" annotators="A B C D">Zaměřme se na nejdůležitější problémy – demilitarizaci, osady, hranice a uprchlíky – a nechme realitu míru, aby se oprostila od řešení problémů, které jsou v zásadě historické nebo teologické, anebo aby je odložila do daleké budoucnosti.</s>

</document>

</cluster>