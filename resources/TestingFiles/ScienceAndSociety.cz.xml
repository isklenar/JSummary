<?xml version="1.0" encoding="UTF-8"?>

<cluster cid="ScienceAndSociety" lang="Czech">

<document did="scienceAndSocietyHC8" url="http://www.project-syndicate.org/commentary/nowotny1/Czech">

<s sid="1">Osvícenství před soudem</s>

<s sid="2">2005-10-07</s>

<s sid="3" annotators="A B">Ošklivé debaty o náboženství a vědě se obvykle jeví jako záležitost omezená na Spojené státy.</s>

<s sid="4" annotators="A B">V posledních měsících se však tyto debaty začaly šířit, nejprve do Evropy a pak dále po světě.</s>

<s sid="5" annotators="B C D">Jak se zdá, věda je unášena vstříc politickým rizikům, jimž čelila naposledy v dobách před osvícenstvím.</s>

<s sid="6" annotators="C D">Evropa zahájila svou vlastní debatu o původu života ve stylu Ameriky, když vídeňský kardinál Christoph Schönborn vyslovil pochybnosti nad přijatelností darwinismu a evoluční teorie pro ty, kdo se považují za věrné římské katolíky.</s>

<s sid="7">Kardinál prohlásil, že evoluce je dílem Božím a že evoluční teorie by měla být vykládána v souladu s tím a nijak jinak.</s>

<s sid="8">Po zásahu kardinála Schönborna se zdá, že se náhle roztříštil smír mezi vědou a náboženstvím, jenž ve staré Evropě trval bezmála od osvícenství – anebo přinejmenším od historicky těžce vybojovaného vypuzení církve z politiky na konci devatenáctého a na počátku dvacátého století.</s>

<s sid="9">Zjevené pravdě, říká vlastně kardinál, musí být přiznána nadřazenost nad pravdami, jež pomocí rozumu odhaluje věda.</s>

<s sid="10">Tím nechceme říct, že jiné evropské debaty, například o etice výzkumu kmenových buněk, neprodchlo náboženské cítění, popřípadě v Německu hořká historická zkušenost vyplývající z nacistické éry.</s>

<s sid="11" annotators="C D">Náboženské kořeny evropských národů se jasně projevily v různých evropských zákonech o tomto výzkumu, přičemž dnes nejliberálnější je Velká Británie a Švédsko a nejrestriktivnější Itálie, Rakousko a Polsko.</s>

<s sid="12" annotators="A D">Žádná z těchto debat ovšem přímo nezpochybnila úlohu vědy ve společnosti ani nenadnesla myšlenku, že náboženství a věda jsou potenciálně neslučitelné, jak učinil kardinál Schönborn.</s>

<s sid="13">Po kardinálově prohlášení mnozí poukázali na USA jako na varovný signál nebezpečí, jež se skrývá ve zpolitizování vědy skrze náboženství.</s>

<s sid="14">Poznamenali, že prezident Bush se otevřeně postavil na stranu těch, kdo chtějí, aby se evoluční teorie stala nepovinnou součástí přírodovědných osnov ve školách.</s>

<s sid="15">Příčina, která vedla k vítězství této pseudovědy v mnoha amerických školách, má přímou souvislost s americkou nesmírně decentralizovanou školskou soustavou, která přesvědčeným lokálním skupinám nábožensky orientovaných lidí umožňuje přetvořit osnovy.</s>

<s sid="16">Moc nábožensky založených hnutí v USA je nepopiratelná a jejich vliv roste i v dalších oblastech, kde se cesty vědy a politiky kříží, včetně dostupnosti některých farmaceutik – jedním příkladem je takzvaná „ranní pilulka“.</s>

<s sid="17">Vpád „kreacionismu“ do evropských škol je kvůli jejich struktuře nepravděpodobný.</s>

<s sid="18">Přesto by se Evropa neměla považovat za imunní vůči tomuto problému.</s>

<s sid="19" annotators="D">Jakmile do politiky vstoupí dogmatická víra, začne být těžké dosahovat kompromisů v ožehavých záležitostech, které jsou však v demokracii nezbytné.</s>

<s sid="20">Je to tím, že fundamentální hodnoty – oproti řekněme rozložení hmotných zdrojů – jsou považovány za něco, o čemž nelze smlouvat.</s>

<s sid="21" annotators="B C">Nebezpečí tkví v tom, že vědecká rozhodnutí s vědeckotechnickou složkou už nepodléhají studiu ani racionální argumentaci, ale namísto toho se o ně bojuje mezi různými zájmovými skupinami, z nichž některé bez ustání tvrdí, že jejich daně by měly být využívány k financování jedině takového výzkumu, který se slučuje s jejich hodnotami.</s>

<s sid="22" annotators="A">Debaty o podstatě a přínosech vědy se neomezují jen na USA a Evropu.</s>

<s sid="23">Když jihokorejská Národní univerzita oznámila světově první úspěšné klonování psa, zpráva se stala rozbuškou polemik o vědě a společnosti napříč Asií.</s>

<s sid="24" annotators="B D">Přestože náboženský jazyk nebyl výslovně použit, asijská debata byla odrazem stejných obav, že věda je nějak „mimo kontrolu“ a až příliš mocná.</s>

<s sid="25">Jedním klíčovým důvodem je skutečnost, že obrovské prostředky do výzkumu a vývoje nalévá Čína.</s>

<s sid="26">Mezi lety 1995 a 2002 zdvojnásobila procentní podíl svého překotně rostoucího HDP, který investuje do výzkumu a vývoje, přičemž statusu nejvyšší priority požívají biotechnologie a další obory špičkových technologií.</s>

<s sid="27">Věda podle všeho začíná spolupracovat na zneklidňujícím vývinu nové světové supervelmoci.</s>

<s sid="28" annotators="C">Dnes věda patří do rychle se globalizujícího světa.</s>

<s sid="29" annotators="A D">Je považována za motor hospodářského růstu, ale rovněž za hrozbu pro naši bezpečnost a víru.</s>

<s sid="30" annotators="A B C">Kulturní světonázory a náboženství samozřejmě budou nadále formovat celkový kulturní a hodnotový kontext, v němž věda a technologie působí.</s>

<s sid="31">Hodnoty však podléhají změnám, často v reakci na zkušenosti z minula a obavy z budoucna.</s>

<s sid="32" annotators="B">Trvalo stovky let, než si věda vybojovala svou – vždy relativní – autonomní sféru, nezávislou na jak politice, tak na náboženství.</s>

<s sid="33" annotators="B D">Tato autonomie byla vědě ku prospěchu a nezávislá a zodpovědná věda byla zase ku prospěchu společnosti i ekonomice.</s>

<s sid="34" annotators="B D">Má-li být tento příznivý vztah zachován, je potřeba bránit vědeckou nezávislost – a to jak před náboženským dogmatismem, tak před vládními intervencemi.</s>

<s sid="35">Kdo by si pomyslel, že na úsvitu jedenadvacátého století budou staré diskuse osvícenské doby stále tak silné?</s>

</document>

<document did="scienceAndSocietyHC9" url="http://www.project-syndicate.org/commentary/alberts1/Czech">

<s sid="1">Globalizace vědy</s>

<s sid="2">2008-04-08</s>

<s sid="3" annotators="B C D">SAN FRANCISCO – Věda je pro jednotlivce i vlády neocenitelná v tom, že ukazuje směr.</s>

<s sid="4" annotators="B">Zčásti je tomu tak proto, že vědci často dokážou předvídat budoucí důsledky současných činů.</s>

<s sid="5">Víme například, že člověk, který denně vykouří dvě krabičky cigaret, bude mít zhruba o 40 let později vážné problémy s rakovinou.</s>

<s sid="6">A věda také předvídá, že pokud silně neomezíme celosvětovou spotřebu ropy a uhlí, bude se klima i nadále oteplovat, což zvýší objem oceánu a způsobí tání obrovského množství ledu v Arktidě i na Antarktidě, které následně povede ke katastrofálnímu zvýšení hladiny moří.</s>

<s sid="7" annotators="A">To jsou jen dva z tisícovek příkladů, u nichž má smysl, aby zodpovědní činitelé brali v úvahu, co může věda předpovědět do budoucna.</s>

<s sid="8" annotators="C D">Přesto jsou vědecká poznání až příliš často přehlížena i v případě rozhodnutí, u nichž je v sázce velmi mnoho.</s>

<s sid="9" annotators="D">Tím nechci říci, že by vládnímu rozhodovacímu procesu měli dominovat vědci.</s>

<s sid="10" annotators="C">Je věcí politiků, nikoliv vědců, poměřovat relativní náklady a přínosy možností, které se jim naskýtají, a zvažovat je tak, jak uznají při vyvozování závěrů za vhodné.</s>

<s sid="11" annotators="B D">Například vládě Spojených států dobře slouží organizace s názvem Národní akademie, kterou tvoří tři čestné organizace čítající nejrenomovanější vědce, inženýry a zdravotníky v zemi (jedná se o Národní akademii věd, Národní inženýrskou akademii a Medicínský institut).</s>

<s sid="12">Tato nezávislá nevládní organizace produkuje více než 200 zpráv ročně, většinou v reakci na konkrétní požadavky americké vlády.</s>

<s sid="13">Tyto požadavky se týkají všeho možného, od otázky zdravotních rizik stopového množství arzenu v pitné vodě až po otázku, jak nejlépe podporovat různé formy vědeckého výzkumu.</s>

<s sid="14" annotators="C D">Prostřednictvím rigorózního hodnotícího procesu Národní akademie důsledně hlídají, aby se každá zpráva omezovala jen na to, co může na základě důkazů a logiky říci na dané téma věda, aniž by předjímaly rozhodnutí náležící jiným.</s>

<s sid="15">Zpráva o pitné vodě například předpovídala četnost výskytu rakoviny močového měchýře, která v konečném důsledku postihne obyvatelstvo vystavené koncentraci 5, 10 nebo 20 ppm (částic na milion) arzenu.</s>

<s sid="16">Neříkala již však, jakou maximální koncentraci arzenu by měla vláda uzákonit.</s>

<s sid="17">Plné znění přibližně 3000 zpráv zpracovaných akademiemi je k dispozici na internetu (na adrese www.nap.edu) a všechny lze ve kterékoliv ze 146 zemí bezplatně stáhnout.</s>

<s sid="18">Nebezpečnost arzenu je na celé zeměkouli stejná, a zpráva vytvořená v USA tak může v tomto případě pomoci všem státům.</s>

<s sid="19" annotators="A B C D">Existují však i další důležitá a vědecky založená témata, která vyžadují studie mezinárodních organizací, aby byla všeobecně akceptována.</s>

<s sid="20" annotators="A B D">S cílem naplnit tuto potřebu založila světová organizace akademií věd InterAcademy Panel (IAP) v roce 2000 v Amsterdamu radu s názvem InterAcademy Council (IAC).</s>

<s sid="21" annotators="B C">Tu řídí patnáctičlenná komise, v níž se střídají předsedové akademií věd z celého světa, kteří reprezentují státy na nejrůznějším stupni hospodářského rozvoje, a její zprávy tak představují vskutku mezinárodní perspektivu podpořenou nejlepšími světovými vědci a techniky.</s>

<s sid="22" annotators="B">IAC poskytuje rady na různá témata dle požadavků Organizace spojených národů a dalších mezinárodních institucí.</s>

<s sid="23" annotators="B">Všechny tyto rady jsou volně dostupné na adrese www.interacademycouncil.net.</s>

<s sid="24" annotators="A">První zpráva IAC nesla název Jak vymyslet lepší budoucnost: Strategie budování celosvětových kapacit ve vědě a technice.</s>

<s sid="25">Přesvědčivě dokládala význam podpory těch vědeckých a technických institucí ve všech státech, které se zaměřují na využití stále větší mezinárodní vědecké a technické vědomostní základny k naplnění potřeb dané země.</s>

<s sid="26" annotators="D">Zpráva Jak vymyslet lepší budoucnost zároveň poskytovala vládám a mezinárodním organizacím podrobný návod, jak budovat institucionální kapacity pro vědu a techniku v rozvojových i průmyslových zemích.</s>

<s sid="27">Nejnovější úsilí IAC s názvem Jak osvětlit cestu: vstříc udržitelné energetické budoucnosti představuje ambiciózní vědecky založenou agendu pro naplnění nesmírně náročných energetických požadavků.</s>

<s sid="28">Důležitým publikem pro každou zprávu IAC je 100 akademií věd sdružených v IAP.</s>

<s sid="29">Každá z nich má zvláštní zodpovědnost šířit doporučení zprávy ve své zemi, což může podstatně zvýšit její efektivitu při ovlivňování národní politiky.</s>

<s sid="30" annotators="A B C D">Kombinace IAP a IAC je významným novým experimentem s cílem zajišťovat mezinárodní vědecké poradenství – experimentem, který teprve začal projevovat svůj potenciál při účinném šíření výdobytků vědy a techniky celému lidstvu.</s>

</document>

<document did="scienceAndSocietyHC5" url="http://www.project-syndicate.org/commentary/duve1/Czech">

<s sid="1">Původ života</s>

<s sid="2">2006-10-06</s>

<s sid="3" annotators="B D">Podle moderní vědecké verze Genesis – oproti biblickému příběhu méně barvité, ale o nic méně úžasné – se Země zrodila společně se Sluncem a dalšími planetami ve víru plynů a prachu před asi 4,5 miliardami let, tedy něco málo přes devět miliard let po Velkém třesku.</s>

<s sid="4" annotators="D">Půl miliardy let nato se naše planeta natolik oklepala z bolestí svého prudkého zrození, že měla fyzické předpoklady poskytnout útočiště životu.</s>

<s sid="5" annotators="D">Po necelé další půlmiliardě let se skutečně stala domovem života, konkrétně entity nazývané poslední univerzální společný předek (LUCA), která prostřednictvím evoluce dala vzniknout všem živým bytostem, včetně mikrobů rozličných druhů, rostlin, hub, živočichů a lidí.</s>

<s sid="6">Primitivní organismy vznikly z neživé hmoty, pravděpodobně v horkých sirných vulkanických vodách s vysokým obsahem kovů.</s>

<s sid="7">Tato mdlá polévka byla zřejmě hojně „okořeněna“ malými organickými molekulami, jako jsou aminokyseliny, cukry, dusíkaté báze a další typické složky biologických prvků.</s>

<s sid="8" annotators="A B D">Jedním z nejúžasnějších zjištění posledních dekád, učiněným díky průzkumu vesmíru, blízkých nebeských těles a obzvláště meteoritů dopadlých na Zem, je skutečnost, že ve vesmíru spontánně vznikají mnohé chemické stavební kameny života.</s>

<s sid="9">Organická chemie, která svůj název získala proto, že byla považována za výsadu živých organismů, se ukázala být tou nejrozšířenější a nejbanálnější chemií: chemií uhlíku.</s>

<s sid="10" annotators="B D">Jak tato „kosmická chemie“ dala vzniknout prvním živým buňkám není sice dopodrobna známo, ale daný proces lze vystihnout dvěma slovy.</s>

<s sid="11" annotators="B D">Prvním je chemie, podstata života.</s>

<s sid="12" annotators="D">Živé bytosti z malých anorganických i organických stavebních prvků neustále vytvářejí své vlastní součásti, za pomoci katalyzátorů nazývaných enzymy a energie přijímané ze slunečního světla, minerálních zdrojů nebo potravy vytvořené jinými organismy.</s>

<s sid="13">Něco podobného se stalo i při vzniku života, byť ještě není zjištěno jakými způsoby, za pomoci jakých katalyzátorů a s jakými zdroji energie.</s>

<s sid="14">Této problematice již bylo věnováno obrovské výzkumné úsilí.</s>

<s sid="15">Zjištěno bylo mnohé, ale řešení ještě není na dohled.</s>

<s sid="16" annotators="C">Lze říct jen to, že zúčastněné procesy byly nesporně vysoce deterministické a opakovatelné, neboť šlo právě o procesy chemické, což znamená, že k nim za tehdy převažujících podmínek muselo nutně docházet.</s>

<s sid="17">Kdyby chemie připouštěla třeba i jen slabý faktor náhody, nemohly by existovat chemické laboratoře ani chemické továrny.</s>

<s sid="18" annotators="B C D">Druhým klíčovým slovem je replikovatelnost, totiž schopnost některých molekul, jež nesou informace, vyvolat tvorbu (komplementárních) kopií jich samotných prostřednictvím mechanismů zodpovědných za syntézu jejich rodu.</s>

<s sid="19">Tuto funkci, kterou dnes z velké části plní DNA, zřejmě nejprve vykonávala RNA, blízká příbuzná DNA.</s>

<s sid="20">Na počátku se replikace týkala pouze molekul RNA.</s>

<s sid="21">Molekuly RNA se brzy angažovaly v syntéze proteinů podle plánů, jež RNA dodala, takže se replikace prostřednictvím RNA (a nakonec DNA) rozšířila na proteiny.</s>

<s sid="22">Replikace dále prostřednictvím proteinů ovlivňovala čím dál složitější objekty, až po buňky a mnohobuněčné organismy.</s>

<s sid="23" annotators="C D">Replikace umožnila nekonečné rozmnožování týchž entit, generaci za generací, což je základem genetické kontinuity.</s>

<s sid="24" annotators="D">Navíc vzhledem k nevyhnutelným nezdarům v přesnosti tohoto procesu vedla replikace zákonitě rovněž k variaci (v replikovatelné formě), a tudíž k soupeření o dostupné zdroje mezi variantními liniemi.</s>

<s sid="25" annotators="C">Nutným důsledkem, prvně vytušeným Charlesem Darwinem, byla selekce těch linií, jež byly za daných podmínek nejlépe připraveny k přežití a zejména ke zplození potomstva.</s>

<s sid="26">Tento proces doplnil chemii, jakmile se replikovatelnost objevila, a uplatňoval se nejprve u molekul a následně na čím dál složitějších celcích, a to až do současnosti.</s>

<s sid="27" annotators="B C">S replikací se na scénu dostala náhoda, prostřednictvím variací či mutací, jež byly k protřídění předkládány přírodní selekci.</s>

<s sid="28" annotators="D">Podle všeho, co víme, jsou tyto variace naprosto náhodné, tedy zcela prosté jakékoli záměrnosti nebo prozíravosti – právě odtud pramení všeobecný názor, že historie života se řídila nahodilostí.</s>

<s sid="29" annotators="B D">Tento názor ovšem pomíjí eventualitu, že soubor možností, jež náhoda přírodní selekci předkládá, je dost rozsáhlý na to, aby dával možnost vzniku optimálního nebo téměř optimálního řešení; v takovém případě by se proces za převládajících podmínek vlastně blížil procesu zákonitému a opakovatelnému.</s>

<s sid="30" annotators="D">Vskutku, existují pádné důvody k přesvědčení, že k optimalizaci selekce mohlo během vzniku a evoluce života docházet častěji, než se všeobecně předpokládá.</s>

<s sid="31" annotators="D">Je tudíž pravděpodobné, že život, do té míry, do jaké se jedná o výsledek deterministické chemie a optimalizační selekce, vznikne v podobě srovnatelné se životem, jak jej známe, všude tam, kde podmínky napodobí situaci, jež obestírala jeho zrození na Zemi, což ospravedlňuje dnešní zájem o mimozemský život.</s>

<s sid="32" annotators="D">Optimalizační selekce během evoluce ovšem není žádným důkazem rozumného plánu.</s>

<s sid="33" annotators="A C D">Bez ohledu na argumenty předkládané na podporu teorie ID, jež byly mnohokráte vyvráceny, konstatujme jednoduše, že teorie založená na apriorní deklaraci, že problematiku nelze přirozeně objasnit, není teorií vědeckou.</s>

<s sid="34" annotators="A B C">Věda se z podstaty zakládá na myšlence, že předmět studia má přirozené vysvětlení.</s>

<s sid="35">Proč bychom jinak vysvětlení hledali? Co je skutečně úžasné, je to, jak velká část přírody, včetně fundamentálních vlastností života, se už ukázala být vysvětlitelná.</s>

</document>

<document did="scienceAndSocietyHC4" url="http://www.project-syndicate.org/commentary/lederman2/Czech">

<s sid="1">Jak transformovat vědeckou výuku</s>

<s sid="2">2008-10-09</s>

<s sid="3" annotators="A B C D">CHICAGO – Na celém Západě ohrožují klesající standardy vědecké výuky budoucí prosperitu.</s>

<s sid="4" annotators="C">Už od poloviny devatenáctého století je vliv a růst Západu závislý na technických inovacích a vědecké odvaze.</s>

<s sid="5" annotators="A D">Dnes však Západ čelí vážné konkurenci ze strany pozvedávajících se asijských států, kde výuka matematiky a dalších vědeckých oborů vzkvétá.</s>

<s sid="6" annotators="A C">Obecně vzato je konkurence ve vědě a technice požehnáním – čím rozvinutější určitý stát je, tím lepším je zákazníkem.</s>

<s sid="7">Spolupráce a výměna lidí navíc přispívá k ziskovosti firem a vyšší životní úrovni.</s>

<s sid="8" annotators="A">Musíme si však uvědomit, že klesající úroveň vzdělávání nakonec postihne hospodářský růst.</s>

<s sid="9">Západ a zejména Spojené státy už takový okamžik prozření zažily, když SSSR vypustil v roce 1957 na oběžnou dráhu Sputnik.</s>

<s sid="10" annotators="C">Takzvaný „sputnikový šok“ přesvědčil Ameriku i celý Západ o potřebě radikální reformy vědeckého vzdělávání, především pak náboru, školení a udržení učitelů.</s>

<s sid="11" annotators="B">Jedna z reforem, které si dnes žádají prioritu, se týká středoškolské výuky přírodních věd.</s>

<s sid="12">Matematika jako základ veškeré vědy se opírá o svůj výstižný jazyk a logické uspořádání.</s>

<s sid="13">Fyzika coby obor, jenž byl kdysi na matematice nejvíce závislý, poskytuje vědomosti o struktuře atomů a využívání matematiky ve fyzice se dnes rozšířilo i na chemii a biologii.</s>

<s sid="14">V podstatě všechny chemické jevy nacházejí vysvětlení v kvantovém atomu, zatímco chemie a fyzika tvoří základ molekulární biologie, která po objevu DNA v 50. letech dominuje celé moderní biologii.</s>

<s sid="15" annotators="B">Všechny ostatní vědy – geologie, astronomie, neurověda, oceánografie a myriády návazných oborů – jsou založeny na vzájemně se překrývající kombinaci biologie, chemie a fyziky.</s>

<s sid="16" annotators="B D">Přesto dnes drtivá většina středních škol zahajuje výuku přírodních věd biologií.</s>

<s sid="17" annotators="D">Ve Spojených státech obvykle platí požadavek tříletého studia přírodních věd a většina amerických studentů dnes tyto vědy studuje v pořadí: biologie, chemie, fyzika.</s>

<s sid="18">Toto pořadí výuky bylo stanoveno v roce 1893.</s>

<s sid="19" annotators="D">Domnívám se, že je zastaralé a z pedagogického hlediska katastrofální a že nebere v potaz úžasné vědecké pokroky ve dvacátém století.</s>

<s sid="20">Ostatní průmyslové státy učí zmíněné předměty v různém pořadí, ale uniká jim zásadní návaznost posloupnosti F-Ch-Bi.</s>

<s sid="21" annotators="B D">Výuka přírodních věd by neměla začínat biologií, nýbrž fyzikou.</s>

<s sid="22">Při studiu fyziky se studenti současně učí algebru a motivuje je vědomí síly matematiky.</s>

<s sid="23">Fyzika navíc začíná každodenními jevy, které vyžadují jen málo nových pojmů (na rozdíl od konvenční biologie pro deváté třídy): pohyb, rychlost, zrychlení, padající předměty, pochopení gravitace jako síly a několik nových termínů, např. hmotnost, hybnost a energie, ovšem s přesnou definicí.</s>

<s sid="24" annotators="D">Fyzika pro deváté třídy na rozdíl od biologie pro stejný ročník ilustruje obrovský dosah přírodních zákonů a navíc lze na této úrovni učit sílu rovnice, která dokáže popsat celou řadu různých jevů.</s>

<s sid="25">Školní pokusy využívají jednoduchých laboratorních pomůcek – nakloněných rovin, kladek, pružin, obyčejných kyvadel –, avšak zákonitosti, které odhalují, mají platnost v reálném světě.</s>

<s sid="26">Pád závaží (nebo jablka!) lze dát do souvislosti s obíháním Měsíce kolem Země, a dokonce i se strukturou galaxií obsahující miliardy slunečních soustav.</s>

<s sid="27">V pohodlném prostředí učeben můžeme zkoumat tytéž síly, které pohybují atomy a planetami.</s>

<s sid="28">Poslední měsíc nebo i delší dobu se fyzika pro deváté třídy začíná věnovat atomům, jež jsou pouhým okem neviditelné, ale jejich existenci potvrzují silné nepřímé důkazy.</s>

<s sid="29">Zde fyzika zavádí velikostní měřítko od atomů po galaxie, časové měřítko od nanosekund po staletí, i měřítko energie od elektronvoltů po megajouly.</s>

<s sid="30">Tyto řády velikosti věcí vyžadují příměry a opakování, avšak zároveň slouží jako klíčové koncepty našeho světa, zejména v kosmologii a evoluční biologii.</s>

<s sid="31" annotators="D">Chemie pro desáté třídy navazuje na fyziku pro třídy deváté, když prohlubuje a obohacuje chápání studentů, avšak fyzika pro deváté třídy se obejde bez jakýchkoliv základních chemických či biologických principů.</s>

<s sid="32">Kvalitativní aplikace fyziky na chemii a biologii naopak zvyšuje zájem a zdůrazňuje vzájemnou provázanost.</s>

<s sid="33">Chemie je do značné míry studiem molekul, a když jsou tyto molekuly složité, dochází u nich k tajemnému přechodu na život a biologii.</s>

<s sid="34" annotators="B">Ve všech fázích vědecké výuky je nutné klást základní otázky.</s>

<s sid="35" annotators="B">Jak něco funguje?</s>

<s sid="36" annotators="B">Jak to víme?</s>

<s sid="37" annotators="B">Jaké jsou obecně platné zákony?</s>

<s sid="38">Nebyl to fyzik, nýbrž biolog Julius Meyer, kdo na základě studia biologických energetických procesů poprvé formuloval zákon zachování energie.</s>

<s sid="39">Chemik Dalton jako první předložil důkaz existence atomů a konstruktér Sadi Carnot poprvé dokázal druhý zákon termodynamiky.</s>

<s sid="40" annotators="C">Z pořadí fyzika-chemie-biologie vyplývá, že nepřetržitý společný profesní vývoj učitelů je stále nezbytností.</s>

<s sid="41" annotators="B C D">Učitelé (včetně matematiků) by se měli pravidelně setkávat, aby koordinovali vývoj probírané látky i její provázanost a zařazovali do ní příklady, které dokládají, jak věda funguje.</s>

<s sid="42">Učitelé potřebují čas, aby spolu mohli mluvit.</s>

<s sid="43">Znám více než tisíc středních škol, které zavedly pořadí výuky F-Ch-Bi.</s>

<s sid="44">Panuje v nich téměř všeobecná spokojenost, neboť studenti začínají chápat celkový obrázek.</s>

<s sid="45">Dobrovolné přírodovědné předměty nabírají na popularitě.</s>

<s sid="46">A protože se toto pořadí týká všech studentů, do budoucna si uchovají v paměti názorné příklady a také – což je nejdůležitější – vědecký způsob uvažování.</s>

<s sid="47">Neexistuje jediné pracovní místo, jediná profese či občanská aktivita, která z takového typu výuky nebude těžit.</s>

<s sid="48" annotators="A C D">Abychom však obnovili vitalitu vědy, musíme se zaměřit na celý vzdělávací systém: na učitele od mateřské po střední školu, na státní i celonárodní standardy, na produktivní hodnocení, které prospěje výuce, na výukové materiály a technologie i na pokroky v neurovědě, kognitivní psychologii, vývojové biologii a výživě.</s>

<s sid="49" annotators="A">Vedoucí role v tomto obrovském převratném úsilí se pravděpodobně budou muset ujmout vizionářští šéfové firem, jejichž zisky jsou závislé na vzdělání a racionalitě.</s>

</document>

<document did="scienceAndSocietyHC7" url="http://www.project-syndicate.org/commentary/wieman1/Czech">

<s sid="1">Nový přístup k vědeckému vzdělávání</s>

<s sid="2">2008-02-05</s>

<s sid="3" annotators="A B C D">VANCOUVER – Navzdory rostoucímu významu vědy v moderním světě zůstává vědecké vzdělávání i nadále pro většinu lidí vzdáleným a podružným problémem.</s>

<s sid="4">To je jednak krátkozraké a jednak riskantní.</s>

<s sid="5" annotators="A B C">Věda a technika nejsou koneckonců pouze hlavními motory růstu v moderní ekonomice; stále častěji sehrávají stěžejní roli také v řadě otázek veřejné politiky, nejvýrazněji pak v oblasti klimatických změn a zdravotnictví.</s>

<s sid="6" annotators="B C">Jistě, potřeba většího objemu kvalitnější vědy není zcela ignorována.</s>

<s sid="7" annotators="B">Jen malá část této pozornosti se však zaměřuje na postsekundární vědecké vzdělávání, což je jediná úroveň, u níž lze podle dostupných dat dosáhnout podstatných zlepšení bez enormních nákladů.</s>

<s sid="8" annotators="C D">Navíc je otázkou, zda lze na primární a sekundární úrovni dosáhnout obrovského pokroku dříve, než se vyšší standardy vědecké výuky prosadí na úrovni postsekundární.</s>

<s sid="9">Konvenční názor vypadá tak, že s postsekundárním vědeckým vzděláváním jsou jen malé problémy.</s>

<s sid="10" annotators="C">Vědci a inženýři jsou „produkováni“ srovnatelným nebo ještě vyšším tempem než v minulosti, a přestože pouze malému počtu studentů netechnických oborů připadají povinné technické předměty zábavné nebo užitečné, je to pokládáno za jev, s nímž se nedá nic dělat.</s>

<s sid="11" annotators="B C">V posledních zhruba 20 letech se však vědecké vzdělávání na univerzitní úrovni stává předmětem výzkumu prováděného vědci z příslušných oborů.</s>

<s sid="12" annotators="A B D">Výsledky tohoto výzkumu, jakož i dramatické zlepšení efektivity učebního procesu a zájem o související výukové experimenty ukazují, že existují obrovské příležitosti univerzitní vědecké vzdělávání zlepšit.</s>

<s sid="13" annotators="A B D">Realizace těchto příležitostí však bude vyžadovat odlišný pedagogický přístup, který bude pokládat vědecké vzdělávání za vědecký obor s rigorózními standardy efektivity výuky.</s>

<s sid="14">Zároveň to vyžaduje odhození dlouholetého a široce rozšířeného předpokladu, že pochopit vědu znamená jednoduše naučit se povinný objem fakt a receptů na řešení problémů a že zvládnutí těchto fakt je jedinou potřebnou kvalifikací učitele vědeckých oborů.</s>

<s sid="15" annotators="C">Výzkum vědeckého vzdělávání jasně ukazuje, že skutečné pochopení vědy – demonstrované tím, jak se uplatňuje v praxi – neobnáší jen naučit se příslušné informace.</s>

<s sid="16" annotators="C">Spočívá spíše v umění rozvinout v sobě způsob uvažování o dané disciplíně, který odráží určité konkrétní vnímání toho, jak se vytvářejí „znalosti“, jejich rozsah a omezení, způsob, jímž popisují přírodu i způsob jejich užitečné aplikace v celé řadě kontextů.</s>

<s sid="17">Rozvinout takové uvažování je úplně jiná zkušenost než naučit se určitý soubor fakt a vyžaduje to velmi odlišnou pedagogickou kvalifikaci.</s>

<s sid="18" annotators="D">Vědecké vzdělávání se dnes v mnoha ohledech podobá medicíně v polovině 19. století, kdy se nová úroveň vědeckého poznání střetávala s dlouho zažitými představami a uznávanými tradičními léčebnými postupy.</s>

<s sid="19">Například pouštění žilou se v té době používalo už tisíce let a existovaly podrobné teorie vysvětlující jeho účinnost.</s>

<s sid="20">Navíc skutečně existovaly přesvědčivé důkazy, že pouštění žilou funguje: většina lidí se po této léčbě uzdravila, stejně jako dnes mnoho studentů (i když je toto procento nižší) prospívá i v našich univerzitních vědeckých předmětech založených na tradičních přednáškách a stávají se z nich vědci.</s>

<s sid="21">V průběhu několika desetiletí však došlo k obrovskému intelektuálnímu posunu v názoru lidí na provozování medicíny.</s>

<s sid="22">Byla přijata rigorózní vědecká měřítka, došlo k lepšímu pochopení složitostí lidského těla a byl nastaven vyšší standard důkazů potřebných k uznání účinnosti léčby.</s>

<s sid="23">Skutečnost, že někteří lidé po pouštění žilou přežili, už nestačila.</s>

<s sid="24">Tento posun sice vedl k mnohem efektivnějším léčebným postupům, avšak lidé si ho nijak zvlášť rychle a přirozeně neosvojili.</s>

<s sid="25">I dnes je řada lidí ochotna zavrhnout lékařskou vědu a dát místo ní přednost domácí léčbě podpořené pouze tvrzením souseda nebo příbuzného.</s>

<s sid="26">Existuje pramálo důvodů myslet si, že prosazení vědečtějšího přístupu k vědeckému vzdělávání bude o mnoho snazší.</s>

<s sid="27">Přesto už tento proces započal a jeho završení dává naději, že se podaří přejít od vzdělávacího ekvivalentu pouštění žilou na vakcíny a antibiotika.</s>

<s sid="28" annotators="A C D">Díky pokračujícímu výzkumu a efektivnímu zavádění nových poznatků o vědeckém vzdělávání do praxe bude možné dosáhnout u všech univerzitních studentů daleko smysluplnější vědecké výuky.</s>

<s sid="29">Předávání hlubšího pochopení okolního světa studentům je samo o sobě obohacující.</s>

<s sid="30" annotators="A">Zároveň jim to umožní přijímat moudřejší rozhodnutí v klíčově důležitých otázkách veřejné politiky a být mnohem tvořivější a efektivnější pracovní silou.</s>

</document>

</cluster>